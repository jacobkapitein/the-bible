#2 Kronieken 25
1. Toen Amazia vijfentwintig jaar oud was, werd hij koning, en hij regeerde negenentwintig jaar in Jeruzalem. De naam van zijn moeder was Joaddan, uit Jeruzalem.
2. Hij deed wat juist was in de ogen van de HEERE, alleen niet met een volkomen hart.
3. Het gebeurde nu, toen bij hem het koningschap stevig *in handen* was, dat hij zijn dienaren die de koning, zijn vader, hadden gedood, *liet* doden.
4. Maar hun kinderen bracht hij niet ter dood, maar *hij deed* zoals geschreven staat in de wet, in het boek van Mozes, waar de HEERE geboden heeft: De vaders mogen niet ter dood gebracht worden om de kinderen en de kinderen mogen niet ter dood gebracht worden om de vaders, maar ieder zal om zijn *eigen* zonde ter dood gebracht worden.
5. Toen riep Amazia Juda bijeen, en stelde hen op, *ingedeeld* naar families, met bevelhebbers over duizend en bevelhebbers over honderd, uit heel Juda en Benjamin. Hij monsterde hen, van twintig jaar oud en daarboven, en trof driehonderdduizend van de beste *mannen* aan, die met het leger uittrokken, die speer en schild hanteerden.
6. Bovendien huurde hij van Israël honderdduizend dappere helden in voor honderd talent zilver.
7. Toen kwam er een man Gods naar hem toe, die zei: Koning, laat het leger van Israël niet met u meegaan, want de HEERE is niet met Israël, *met* al die nakomelingen van Efraïm.
8. Maar als u wilt gaan, doe het dan en wees sterk voor de strijd. God zal u *echter* laten struikelen voor de vijand, want in God is kracht om te helpen en om te laten struikelen.
9. Toen zei Amazia tegen de man Gods: Maar wat dan te doen met de honderd talent die ik aan de troepen van Israël gegeven heb? Daarop zei de man Gods: De HEERE heeft u veel meer te geven dan dit.
10. Toen zonderde Amazia de troepen die uit Efraïm bij hem gekomen waren, af, zodat zij naar hun *woon*plaats zouden gaan. Daarom ontstaken zij in hevige woede tegen Juda, en zij keerden in brandende toorn terug naar hun *woon*plaats.
11. Amazia vatte moed en leidde zijn volk weg en ging het Zoutdal in; hij versloeg van de Seïrieten tienduizend *man*.
12. Verder voerden de Judeeërs *nog* tienduizend *anderen* als gevangenen levend weg, brachten hen naar de top van de rots, en wierpen hen van de top van de rots af, zodat zij allen opengereten werden.
13. Maar de mannen van de troepen die Amazia had laten terugkeren, zodat zij niet met hem ten strijde zouden trekken, overvielen de steden van Juda, vanaf Samaria tot Beth-Horon toe; zij versloegen van hen drieduizend *man*, en roofden veel buit.
14. Nadat Amazia van het verslaan van de Edomieten *terug*gekomen was, gebeurde het dat hij de goden van de Seïrieten meebracht en die voor zichzelf als goden opstelde; hij boog zich voor hen neer en bracht reukoffers aan hen.
15. Toen ontbrandde de toorn van de HEERE tegen Amazia. Hij zond een profeet naar hem toe, die tegen hem zei: Waarom hebt u de goden van dat volk gezocht, die hun *eigen* volk niet uit uw hand gered hebben?
16. Het gebeurde echter toen deze tot hem sprak, dat hij tegen hem zei: Heeft men u tot raadgever van de koning aangesteld? Houdt u *daarmee* op! Waarom zou men u doden? Toen hield de profeet op, en zei: Ik merk dat God besloten heeft u te gronde te richten, omdat u dit gedaan hebt en niet naar mijn raad hebt geluisterd.
17. Toen pleegde Amazia, de koning van Juda overleg en stuurde *boden* naar Joas, de zoon van Joahaz, de zoon van Jehu, de koning van Israël, om te zeggen: Kom, laten wij ons met elkaar meten!
18. Maar Joas, de koning van Israël, stuurde Amazia, de koning van Juda, *deze boodschap*: De distel die op de Libanon groeit, stuurde de ceder die op de Libanon groeit, *deze boodschap*: Geef uw dochter aan mijn zoon tot vrouw. Maar de dieren van het veld die op de Libanon zijn, kwamen voorbij en vertrapten de distel.
19. U zegt *tegen uzelf*: Zie, u hebt Edom verslagen. Daarom is uw hart overmoedig door *nog meer* eer te zoeken. Nu, blijf in uw huis. Waarom zou u zich in het onheil storten, zodat u ten val komt, u en Juda met u?
20. Maar Amazia luisterde niet, want dit kwam van God om hen in *hun* hand te geven, omdat zij de goden van Edom gezocht hadden.
21. Daarom trok Joas, de koning van Israël, op, zodat hij en Amazia, de koning van Juda, zich in Beth-Semes, dat Juda toebehoort, met elkaar maten.
22. En Juda werd door Israël verslagen, en zij vluchtten, ieder naar zijn tent.
23. En Joas, de koning van Israël, greep Amazia, de koning van Juda, de zoon van Joahaz, in Beth-Semes. Hij bracht hem in Jeruzalem, en sloeg een bres in de muur van Jeruzalem, van de Efraïmpoort tot aan de Hoekpoort, vierhonderd el *lang*.
24. En *hij nam* al het goud en het zilver *mee*, en al de voorwerpen die werden aangetroffen in het huis van God bij Obed-Edom, en de schatten van het huis van de koning, en *ook* gijzelaars. Daarna keerde hij terug naar Samaria.
25. Amazia, de zoon van Joas, koning van Juda, leefde na de dood van Joas, de zoon van Joahaz, de koning van Israël, *nog* vijftien jaar.
26. Het overige nu van de geschiedenis van Amazia, van het begin tot het einde, zie, is dat niet beschreven in het boek van de koningen van Juda en Israël?
27. Vanaf de tijd dat Amazia van achter de HEERE afweek, smeedde men een samenzwering tegen hem in Jeruzalem, zodat hij naar Lachis vluchtte; maar zij stuurden *mannen* achter hem aan tot Lachis en doodden hem daar.
28. Zij brachten hem over met paarden en zij begroeven hem bij zijn vaderen, in de stad van Juda.
