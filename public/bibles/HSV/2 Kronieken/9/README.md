#2 Kronieken 9
1. Toen de koningin van Sjeba het gerucht over Salomo hoorde, kwam zij naar Jeruzalem om Salomo met raadsels op de proef te stellen, met een zeer groot gevolg, en *met* kamelen, beladen met specerijen, met goud in grote hoeveelheid, en *met* edelstenen. Zij kwam bij Salomo en sprak met hem *over* alles wat zij op haar hart had.
2. En Salomo verklaarde haar al haar vragen. Geen ding was voor Salomo verborgen dat hij haar niet *kon* verklaren.
3. Toen de koningin van Sjeba de wijsheid van Salomo zag, en het huis dat hij had gebouwd,
4. het voedsel op zijn tafel, hoe zijn dienaren aanzaten, hoe zijn bedienden klaarstonden, hun kleding, zijn schenkers en hun kleding, en zijn bovenvertrek, waar hij naar het huis van de HEERE ging, was zij buiten zichzelf.
5. Zij zei tegen de koning: Het was de waarheid, wat ik in mijn land over uw woorden en over uw wijsheid gehoord heb.
6. Maar ik geloofde hun woorden niet, totdat ik kwam en mijn *eigen* ogen *het* zagen. Zie, *nog* niet de helft van uw grote wijsheid was mij verteld. U hebt het gerucht dat ik gehoord had, overtroffen.
7. Gelukkig zijn uw mannen, en gelukkig deze dienaren van u, die voortdurend in uw dienst staan en uw wijsheid horen!
8. Geloofd zij de HEERE, uw God, Die behagen in u heeft gehad, door u als koning voor de HEERE, uw God, op Zijn troon te zetten! Omdat uw God Israël liefheeft, om het voor eeuwig te doen standhouden, daarom heeft Hij u als koning over hen aangesteld, om recht en gerechtigheid te doen.
9. Zij gaf de koning honderdtwintig talent goud en specerijen in zeer grote hoeveelheid, en edelstenen. Zoals deze *soort* specerij die de koningin van Sjeba aan koning Salomo gaf, is er nooit geweest.
10. Bovendien brachten de dienaren van Hiram en de dienaren van Salomo, die goud uit Ofir vervoerden, sandelhout en edelstenen mee.
11. De koning maakte van dit sandelhout traptreden voor het huis van de HEERE en voor het huis van de koning, en luiten en harpen voor de zangers. Zulk *sandelhout* was er *nog* nooit eerder gezien in het land van Juda.
12. Koning Salomo gaf de koningin van Sjeba *overeenkomstig* al haar wensen, *alles* waar zij om vroeg, meer dan wat zij naar de koning gebracht had. Daarna keerde zij *terug* en ging naar haar land, zij en haar dienaren.
13. Het gewicht van het goud dat in één jaar voor Salomo binnenkwam, was zeshonderdzesenzestig talent goud,
14. afgezien van de inkomsten van de rondtrekkende kooplui en de handelaars, en de inkomsten aan goud en zilver voor Salomo van alle koningen van Arabië en van de landvoogden van het land.
15. Ook maakte koning Salomo tweehonderd grote schilden van gedreven goud. Zeshonderd *sikkel* gedreven goud ging op aan één schild.
16. Verder driehonderd kleine schilden van gedreven goud; driehonderd *sikkel* goud liet hij opgaan aan één schild. De koning legde ze in het huis van het Woud van de Libanon.
17. Ook maakte de koning een grote ivoren troon en overtrok die met zuiver goud.
18. Deze troon had zes treden en er was een voetbank van goud aan de troon bevestigd; en aan beide zijden naar de zitplaats toe zaten leuningen, en bij die leuningen stonden twee leeuwen.
19. Er stonden daar dus twaalf leeuwen op de zes treden, aan beide zijden. Zoiets werd er voor geen enkel koninkrijk ooit gemaakt.
20. Verder was al het drinkgerei van koning Salomo van goud, en alle voorwerpen in het huis van het Woud van de Libanon waren van bladgoud. Er was niets van zilver. Dat werd in de dagen van Salomo als niets geacht.
21. De koning had namelijk schepen die met de dienaren van Hiram op Tarsis voeren. Eens in de drie jaar liepen de schepen van Tarsis binnen, beladen met goud, zilver, ivoor, apen en pauwen.
22. Zo werd koning Salomo, wat rijkdom en wijsheid betrof, aanzienlijker dan alle koningen van de aarde.
23. En alle koningen van de aarde zochten Salomo op, om zijn wijsheid te horen, die God *hem* in zijn hart had gegeven.
24. Ieder van hen bracht zijn geschenk mee: zilveren voorwerpen, gouden voorwerpen, kleding, wapens, specerijen, paarden en muildieren, jaar op jaar het toegezegde geschenk.
25. Verder had Salomo vierduizend stallen voor paarden en strijdwagens, en twaalfduizend ruiters. Die bracht hij onder in de wagensteden en bij de koning in Jeruzalem.
26. En hij heerste over alle koningen, van de rivier *de Eufraat* tot aan het land van de Filistijnen, en tot aan de grens van Egypte.
27. De koning maakte het zilver in Jeruzalem zo *overvloedig* als stenen, en de ceders maakte hij zo talrijk als de wilde vijgenbomen, die in het Laagland *voorkomen*.
28. En de paarden die Salomo had, werden uit Egypte en uit al die landen aangevoerd.
29. Het overige nu van de geschiedenis van Salomo, van het begin tot het einde, is dat niet beschreven in de woorden van de profeet Nathan en in de profetie van Ahia uit Silo en in de visioenen van de ziener Jedi over Jerobeam, de zoon van Nebat?
30. Salomo nu regeerde in Jeruzalem over heel Israël veertig jaar.
31. Daarna ging Salomo te ruste bij zijn vaderen, en zij begroeven hem in de stad van zijn vader David, en Rehabeam, zijn zoon, werd koning in zijn plaats.
