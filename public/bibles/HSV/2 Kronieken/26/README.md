#2 Kronieken 26
1. Toen nam heel het volk van Juda Uzzia, die toen zestien jaar oud was, en maakte hem koning in de plaats van zijn vader Amazia.
2. Hij was het die Eloth uitbouwde en het aan Juda terugbracht, nadat de koning bij zijn vaderen te ruste gegaan was.
3. Uzzia was zestien jaar oud toen hij koning werd, en hij regeerde tweeënvijftig jaar in Jeruzalem. De naam van zijn moeder was Jecholia, uit Jeruzalem.
4. Hij deed wat juist was in de ogen van de HEERE, overeenkomstig alles wat zijn vader Amazia gedaan had.
5. Het was in de dagen van Zacharia, die *Uzzia* leerde op God te zien, om God te zoeken. In de dagen dat hij de HEERE zocht, maakte God hem voorspoedig.
6. Hij trok eropuit en streed tegen de Filistijnen. Hij sloeg een bres in de muur van Gath, de muur van Jabne en de muur van Asdod, en bouwde steden bij Asdod en in *het gebied van* de Filistijnen.
7. God hielp hem tegen de Filistijnen, en tegen de Arabieren die in Gur-Baäl woonden, en *tegen* de Meünieten.
8. De Ammonieten gaven Uzzia schatting en zijn naam verbreidde zich tot waar men in Egypte komt, want hij werd buitengewoon sterk.
9. In Jeruzalem bouwde Uzzia torens, aan de Hoekpoort, aan de Dalpoort en aan de Punt, en hij versterkte ze.
10. Hij bouwde ook torens in de woestijn, en hakte veel putten uit, omdat hij veel vee had, zowel in het Laagland als op de hoogvlakte. Hij had akkerbouwers en wijnbouwers op de bergen en op de vruchtbare velden, want hij was een liefhebber van de land*bouw*.
11. Verder had Uzzia een leger dat geoefend was voor de oorlog en dat ten strijde trok, *ingedeeld* in zoveel troepen als er aangenomen waren door de dienst van Jeïel, de schrijver, en Maäseja, de beambte, onder leiding van Hananja, *een* van de vorsten van de koning.
12. Het volledige aantal van de familiehoofden, van de strijdbare helden, was tweeduizend zeshonderd *man*.
13. Onder hun bevel stond een legermacht van driehonderdzevenduizend vijfhonderd *man*, vol kracht en geoefend in de strijd, om de koning tegen de vijand te helpen.
14. En Uzzia voorzag hen, heel het leger, van schilden, speren, helmen, harnassen en bogen, en *zelfs* slingerstenen.
15. In Jeruzalem maakte hij oorlogswerktuigen - het ontwerp van een vindingrijk iemand - die *opgesteld* werden op de torens en op de hoeken om er pijlen en grote stenen mee af te schieten. Zo werd zijn naam wijd en zijd verbreid, want hij werd wonderlijk geholpen, totdat hij sterk was geworden.
16. Maar toen hij sterk geworden was, werd zijn hart hoogmoedig, tot *zijn eigen* verderf. Hij werd ontrouw aan de HEERE, zijn God. Hij ging namelijk de tempel van de HEERE binnen om *reukwerk* in rook te laten opgaan op het reukofferaltaar.
17. Maar de priester Azaria ging hem achterna, en met hem de priesters van de HEERE, tachtig dappere mannen.
18. Zij gingen voor koning Uzzia staan en zeiden tegen hem: U komt het niet toe, Uzzia, om voor de HEERE *reukwerk* in rook te laten opgaan, maar het is aan de priesters, de nakomelingen van Aäron, die geheiligd zijn om *reukwerk* in rook te laten opgaan. Ga het heiligdom uit, want u bent ontrouw geweest, en het zal voor u niet tot eer zijn van de HEERE God.
19. Toen werd Uzzia woedend; het wierookvat was in zijn hand om *reukwerk* in rook te laten opgaan. En terwijl hij woedend was op de priesters, verscheen de melaatsheid op zijn voorhoofd, voor *de ogen van* de priesters, in het huis van de HEERE, bij het reukofferaltaar.
20. Toen keerde de hoofdpriester Azaria zich naar hem toe, en al de priesters, en zie, hij was melaats aan zijn voorhoofd. En zij verdreven hem haastig daarvandaan, ja, ook hijzelf haastte zich om naar buiten te gaan, omdat de HEERE hem getroffen had.
21. Koning Uzzia was melaats tot aan de dag van zijn dood. Hij woonde, *omdat* hij melaats was, in een apart staand huis, want hij was van het huis van de HEERE afgesneden. Jotham, zijn zoon, was *aangesteld* over het huis van de koning, en gaf leiding aan de bevolking van het land.
22. Het overige nu van de geschiedenis van Uzzia, van het begin tot het einde, heeft de profeet Jesaja, de zoon van Amoz, beschreven.
23. Uzzia ging te ruste bij zijn vaderen en zij begroeven hem bij zijn vaderen, op het veld bij het graf dat van de koningen was, want zij zeiden: Hij is melaats. En zijn zoon Jotham werd koning in zijn plaats.
