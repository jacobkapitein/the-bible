#2 Kronieken 28
1. Achaz was twintig jaar oud toen hij koning werd, en hij regeerde zestien jaar in Jeruzalem; hij deed niet wat juist was in de ogen van de HEERE zoals zijn vader David,
2. maar hij ging in de wegen van de koningen van Israël. Bovendien maakte hij gegoten *beelden* voor de Baäls.
3. Hij was het die *reukoffers* in rook liet opgaan in het dal Ben-Hinnom. Hij verbrandde zijn zonen in het vuur, overeenkomstig de gruweldaden van de heidenvolken die de HEERE van voor *de ogen van* de Israëlieten verdreven had.
4. Hij bracht slachtoffers en reukoffers op de *offer*hoogten en op de heuvels, en onder elke bladerrijke boom.
5. De HEERE, zijn God, gaf hem in de hand van de koning van Syrië, zodat zij hem versloegen en een grote *groep* gevangenen van hem wegvoerden en naar Damascus brachten. Ook werd hij in de hand van de koning van Israël gegeven, die hem een grote slag toebracht.
6. Pekah, de zoon van Remalia, doodde in Juda op één dag honderdtwintigduizend *man*, allen dappere mannen, omdat zij de HEERE, de God van hun vaderen, verlaten hadden.
7. Zichri, een held uit Efraïm, doodde Maäseja, de zoon van de koning, en Azrikam, de leider van het huis, en Elkana, de tweede *in rang* na de koning.
8. De Israëlieten voerden van hun broeders tweehonderdduizend *mensen* als gevangenen weg: vrouwen, zonen en dochters. Zij roofden ook veel buit van hen en brachten de buit naar Samaria.
9. En daar was een profeet van de HEERE *en* zijn naam was Oded. Die ging het leger, dat naar Samaria kwam, tegemoet en zei tegen hen: Zie, door de grimmigheid van de HEERE, de God van uw vaderen, over Juda heeft Hij hen in uw hand gegeven, en u hebt hen gedood met een woede *die* tot aan de hemel reikt.
10. En nu denkt u de Judeeërs en *de inwoners van* Jeruzalem aan u te onderwerpen als slaven en slavinnen. Maar hebt u zelf dan geen schulden bij de HEERE, uw God?
11. Nu dan, luister naar mij en breng de gevangenen terug die u van uw broeders als gevangenen weggevoerd hebt. Want de brandende toorn van de HEERE is tegen u.
12. Toen stonden er mannen op *afkomstig* uit de hoofden van de nakomelingen van Efraïm: Azaria, de zoon van Johanan, Berechja, de zoon van Mesillemoth, Hizkia, de zoon van Sallum, en Amasa, de zoon van Hadlai. *Zij keerden zich* tegen hen die uit het leger kwamen,
13. en zeiden tegen hen: U mag deze gevangenen niet hier brengen, want *dat leidt* tot een schuld voor ons tegenover de HEERE. Denkt u *nog meer* toe te voegen aan onze zonden en onze schuld? Wij hebben immers *al* veel schuld, en de brandende toorn is tegen Israël.
14. Toen gaven de gewapende *mannen* de gevangenen en de buit over aan de leiders en heel de gemeente.
15. De mannen die met *hun* namen aangewezen waren, stonden op, grepen de gevangenen, en allen van hen die naakt waren, kleedden zij van de buit. Zij kleedden en schoeiden hen, lieten hen eten en drinken; zij zalfden hen en leidden allen die verzwakt waren, zachtjes op ezels, en brachten hen bij hun broeders in Jericho, de Palmstad. Daarna keerden zij terug naar Samaria.
16. In die tijd stuurde koning Achaz *een verzoek* aan de koningen van Assyrië om hem te helpen.
17. Ook waren de Edomieten nog gekomen. Zij hadden Juda verslagen en gevangenen weggevoerd.
18. Verder hadden de Filistijnen de steden van het Laagland en het zuiden van Juda overvallen, en hadden Beth-Semes, Ajalon en Gederoth ingenomen, ook Socho en de bijbehorende *plaatsen*, Timna en de bijbehorende *plaatsen*, en Gimzo en de bijbehorende *plaatsen*. En zij zijn daar gaan wonen.
19. Want de HEERE vernederde Juda, vanwege Achaz, de koning van Israël. Hij had Juda immers *van God* afgehouden, zodat het trouwbreuk had gepleegd tegen de HEERE.
20. Tiglath-Pileser, de koning van Assyrië, kwam naar hem toe, dreef hem in het nauw, en steunde hem niet.
21. Achaz haalde weliswaar het huis van de HEERE en het huis van de koning en de vorsten leeg, en gaf *dat* aan de koning van Assyrië, maar dat hielp hem niet.
22. *Zelfs* in de tijd toen men hem in het nauw dreef, ging die koning, Achaz, verder met ontrouw te zijn aan de HEERE.
23. Hij offerde aan de goden van Damascus, die hem verslagen hadden, en zei: Omdat de goden van de koningen van Syrië hen helpen, zal ik hun offeren, zodat ze *ook* mij zullen helpen. Ze werden echter hem en heel Israël tot een struikelblok.
24. Achaz verzamelde de voorwerpen van het huis van God, hakte de voorwerpen van het huis van God *in stukken* en sloot de deuren van het huis van de HEERE. Verder maakte hij voor zichzelf altaren op elke hoek in Jeruzalem.
25. In elke stad in Juda maakte hij *offer*hoogten om aan andere goden reukoffers te brengen. Zo verwekte hij de HEERE, de God van zijn vaderen, tot toorn.
26. Het overige nu van zijn geschiedenis en al zijn wegen, van het begin tot het einde, zie, dat is beschreven in het boek van de koningen van Juda en Israël.
27. En Achaz ging te ruste bij zijn vaderen, en zij begroeven hem in de stad, in Jeruzalem. Zij brachten hem echter niet in de graven van de koningen van Israël, en Hizkia, zijn zoon, werd koning in zijn plaats.
