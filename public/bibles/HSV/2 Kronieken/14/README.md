#2 Kronieken 14
1. En Abia ging te ruste bij zijn vaderen, en zij begroeven hem in de stad van David. En Asa, zijn zoon, werd koning in zijn plaats. In zijn dagen had het land tien jaar rust.
2. En Asa deed wat goed en juist was in de ogen van de HEERE, zijn God.
3. Hij nam de vreemde altaren en de *offer*hoogten weg, brak de gewijde stenen in stukken, en hakte de gewijde palen om.
4. Tegen Juda zei hij dat zij de HEERE, de God van hun vaderen, moesten zoeken, en dat zij de wet en het gebod moesten naleven.
5. Verder nam hij uit alle steden van Juda de *offer*hoogten en de wierookaltaren weg. Het koninkrijk had rust onder hem.
6. Vervolgens bouwde hij versterkte steden in Juda, omdat het land rust had. Er was in die jaren geen oorlog tegen hem, omdat de HEERE hem rust gaf.
7. *Asa* zei tegen Juda: Laten wij deze steden bouwen, ze omringen met muren, torens, deuren en grendels, terwijl het land nog open voor ons ligt, want wij hebben de HEERE, onze God, gezocht. Wij hebben *Hem* gezocht, en Hij heeft ons rust van rondom gegeven. Zo begonnen zij te bouwen en zij waren voorspoedig.
8. Asa had een leger van driehonderdduizend *man* uit Juda, die grote schilden en speren droegen, en tweehonderdtachtigduizend *man* uit Benjamin, die kleine schilden droegen en de boog spanden. Dit waren allen strijdbare helden.
9. Zerah, de Cusjiet, trok tegen hen uit met een leger van duizend maal duizend *man*, en driehonderd strijdwagens, en kwam tot aan Maresa.
10. Toen trok Asa uit, hem tegemoet, en zij stelden zich op voor de strijd in het dal Zefatha, bij Maresa.
11. Toen riep Asa tot de HEERE, zijn God, en zei: HEERE, U bent de Enige Die kan helpen, hem die geen kracht heeft tegen de machtige. Help ons, HEERE, onze God, want wij steunen op U en in Uw Naam zijn wij gekomen tegen deze troepenmacht. HEERE, U bent onze God, laat geen sterveling tegen U iets kunnen doen.
12. Toen trof de HEERE de Cusjieten voor *de ogen van* Asa en voor *de ogen van* Juda, zodat de Cusjieten op de vlucht sloegen.
13. Asa achtervolgde hen, met het volk dat bij hem was, tot aan Gerar, en er vielen er *zoveel* van de Cusjieten dat er voor hen geen hervatting *van de strijd mogelijk* was, want zij werden vermorzeld voor het aangezicht van de HEERE en voor Zijn leger. Men behaalde een zeer grote buit.
14. En zij versloegen alle steden rondom Gerar, want grote vrees voor de HEERE kwam over hen. Zij plunderden al de steden, omdat zich daarin veel buit bevond.
15. Verder sloegen zij de tenten van de vee*houders* neer, en voerden in grote hoeveelheid kleinvee en kamelen gevangen weg. Toen keerden zij naar Jeruzalem terug.
