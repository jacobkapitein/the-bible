#2 Kronieken 8
1. En het gebeurde na verloop van twintig jaar, waarin Salomo het huis van de HEERE en zijn *eigen* huis gebouwd had,
2. dat Salomo de steden die Hiram hem gegeven had, uitbouwde, en de Israëlieten daar liet wonen.
3. Daarna trok Salomo naar Hamath-Zoba, en hij overwon het.
4. Hij bouwde Thadmor in de woestijn, en al de voorraadsteden die hij bouwde in Hamath.
5. *Salomo* heeft vervolgens Hoog-Beth-Horon herbouwd, en *ook* Laag-Beth-Horon, versterkte steden met muren, deuren en grendels,
6. Baälath en al de voorraadsteden die Salomo had, al de wagensteden en de ruitersteden, al wat hij maar verlangde te bouwen, in Jeruzalem, op de Libanon en in heel het land van zijn heerschappij.
7. Wat al het volk betreft dat overgebleven was van de Hethieten, Amorieten, Ferezieten, Hevieten, en Jebusieten, die niet bij Israël behoorden,
8. van hun nakomelingen, die na hen in het land waren overgebleven *en* die de Israëlieten niet vernietigd hadden, liet Salomo mannen opkomen om *in* herendienst *te werken*, tot op deze dag.
9. Uit de Israëlieten echter die Salomo niet tot slaven aanstelde voor zijn werk - zij waren immers strijdbare mannen, bevelhebbers over zijn officieren en de bevelhebbers over zijn wagens en zijn ruiters -
10. *uit* hen waren de opzichters over hen, die aangesteld waren *en* die van koning Salomo waren, tweehonderdvijftig *man*, die de leiding hadden over het volk.
11. Salomo liet de dochter van de farao vertrekken uit de stad van David naar het huis dat hij voor haar had gebouwd. Want, zei hij, mijn vrouw mag niet in het huis van David, de koning van Israël, wonen, want de *plaatsen* waar de ark van de HEERE naartoe gekomen is, zijn heilig.
12. Toen bracht Salomo brandoffers voor de HEERE op het altaar van de HEERE, dat hij vóór de voorhal gebouwd had,
13. om volgens het voorschrift voor elke afzonderlijke dag te offeren, overeenkomstig het gebod van Mozes voor de sabbatten, voor de nieuwemaansdagen, en voor de feestdagen, drie keer per jaar: op het Feest van de ongezuurde *broden*, en op het Wekenfeest en op het Loofhuttenfeest.
14. Hij stelde overeenkomstig de bepaling van zijn vader David de afdelingen van de priesters over hun dienstwerk vast, en *die van* de Levieten over hun taken, om *God* te prijzen, en voor de priesters om te dienen, volgens het voorschrift voor elke afzonderlijke dag en *die van* de poortwachters volgens hun indelingen per poort. Zo luidde immers het gebod van David, de man Gods.
15. En men week niet af van het gebod van de koning voor de priesters en de Levieten wat betreft welke zaak dan ook en wat betreft de schatten.
16. Zo werd al het werk van Salomo gereedgemaakt tot de dag van de grondvesting van het huis van de HEERE, en tot de voltooiing ervan, *tot* het huis van de HEERE gereed was.
17. Toen ging Salomo naar Ezeon-Geber en naar Eloth, aan de oever van de *Schelf*zee, in het land Edom.
18. En Hiram stuurde hem door middel van zijn dienaren schepen, slaven en kenners van de zee. *Samen* met de dienaren van Salomo gingen zij naar Ofir en haalden daar vierhonderdvijftig talent goud vandaan, en brachten het naar koning Salomo.
