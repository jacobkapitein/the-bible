#2 Kronieken 19
1. En Josafat, de koning van Juda, keerde in vrede terug naar zijn huis in Jeruzalem.
2. En Jehu, de zoon van Hanani, de ziener, kwam naar buiten, hem tegemoet, en zei tegen koning Josafat: Moest u de goddeloze helpen en zij die de HEERE haten, liefhebben? Hierom rust op u grote toorn van voor het aangezicht van de HEERE.
3. Toch zijn er *ook* goede dingen bij u gevonden, want u hebt de gewijde palen uit het land weggedaan, en uw hart *erop* gericht om God te zoeken.
4. Josafat woonde in Jeruzalem. Opnieuw trok hij eropuit onder het volk, vanaf Berseba tot het bergland van Efraïm toe, en deed hen terugkeren tot de HEERE, de God van hun vaderen.
5. En hij stelde rechters aan in het land, in alle versterkte steden van Juda, van stad tot stad.
6. Hij zei tegen de rechters: Let op wat u doet, want u oordeelt niet voor een mens, maar voor de HEERE. Hij is bij u als u rechtspreekt.
7. Nu dan, laat grote vrees voor de HEERE over u komen; neem *uw plichten* waar, en doe *ze*, want bij de HEERE, onze God, is geen onrecht, geen partijdigheid of aanneming van geschenken.
8. Bovendien stelde Josafat in Jeruzalem *enkelen* van de Levieten en de priesters, en *enkelen* van de familiehoofden van Israël aan voor de rechtspraak van de HEERE en voor de rechtszaken van de inwoners van Jeruzalem.
9. Hij gebood hun: Dit moet u in de vreze des HEEREN, in trouw en met een volkomen hart doen.
10. En *bij* elk geschil dat door uw broeders die in hun steden wonen, aan u wordt voorgelegd over bloedschuld, over wet en gebod, verordeningen en bepalingen, moet u hen waarschuwen, zodat zij niet schuldig worden tegenover de HEERE, en er grote toorn op u en op uw broeders rust. *Als* u zo handelt, zult u niet schuldig worden.
11. En zie, de hoofdpriester Amarja *staat* boven u voor elke zaak *die* de HEERE *betreft*, en Zebadja, de zoon van Ismaël, de leider van het huis van Juda, voor elke zaak *die* de koning *betreft*. En *als* beambten *staan* de Levieten u ter beschikking. Wees sterk en handel *zo*, en de HEERE zal zijn bij hem die goed is.
