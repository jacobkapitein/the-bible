#2 Kronieken 3
1. Toen begon Salomo het huis van de HEERE te bouwen, in Jeruzalem, op de berg Moria, waar *de HEERE* aan zijn vader David verschenen was, op de plaats die David bepaald had, op de dorsvloer van Ornan, de Jebusiet.
2. Hij begon te bouwen in de tweede maand, op de tweede *dag*, in het vierde jaar van zijn regering.
3. Dit is het fundament van Salomo voor het bouwen van het huis van God: de lengte in ellen volgens de vroegere maat was zestig el en de breedte twintig el.
4. En de voorhal, die vooraan was, was in de lengte langs de breedte van het huis twintig el, en de hoogte honderdtwintig. Hij overtrok die vanbinnen met zuiver goud.
5. Het grote vertrek bedekte hij met cipressenhout, overtrok dat met fijn goud en bracht daarop dadelpalmen en kettingen aan.
6. Verder overtrok hij ter versiering het vertrek met kostbare stenen; het goud was goud uit Parvaïm.
7. Hij overtrok van het vertrek de balken, de drempels, de wanden ervan en de deuren ervan met goud, en graveerde cherubs op de wanden.
8. Vervolgens maakte hij het vertrek van het heilige der heiligen: zijn lengte, langs de breedte van het huis, was twintig el, en zijn breedte twintig el. Dat overtrok hij met fijn goud, in totaal zeshonderd talent.
9. En het gewicht *aan goud* voor de spijkers was in totaal vijftig sikkel goud. Ook de bovenvertrekken overtrok hij met goud.
10. In het vertrek van het heilige der heiligen maakte hij twee cherubs, werk van metaalgieters, en hij overtrok die met goud.
11. Wat de vleugels van de cherubs betreft: de *gezamenlijke* lengte ervan was twintig el; de vleugel van de ene *cherub* was vijf el, *en* raakte de wand van het huis, en de andere vleugel van vijf el raakte de vleugel van de andere cherub.
12. De vleugel van de andere cherub was eveneens vijf el *en* raakte *ook* de wand van het vertrek; en de andere vleugel was vijf el *en* kwam tegen de vleugel van de andere cherub aan.
13. De vleugels van deze cherubs spreidden zich *dus gezamenlijk* twintig el uit, en zij stonden op hun voeten, met hun gezichten naar het vertrek *gericht*.
14. Verder maakte hij het voorhangsel van blauwpurper, roodpurper en karmozijnrood en fijn linnen, en bracht daarop cherubs aan.
15. Vóór het huis maakte hij twee pilaren, *met* een lengte van vijfendertig el en het kapiteel dat erbovenop lag, was *nog eens* vijf el.
16. Verder maakte hij kettingen, *zoals* in het binnenste heiligdom, en maakte *ze* vast aan de boven*kant* van de pilaren. Bovendien maakte hij honderd granaatappels, en maakte *ze* vast tussen de kettingen.
17. Hij richtte de pilaren op vóór de tempel, een aan de rechter- en een aan de linkerkant. De rechter*pilaar* gaf hij de naam Jachin, en de linker Boaz.
