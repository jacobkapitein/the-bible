#2 Kronieken 4
1. Hij maakte ook een koperen altaar; zijn lengte was twintig el, zijn breedte twintig el, en zijn hoogte tien el.
2. Verder maakte hij de gegoten zee; tien el van zijn *ene* rand tot zijn *andere* rand, helemaal rond, en vijf el in zijn hoogte: een meetlint van dertig el kon hem rondom omspannen.
3. Aan de onderkant ervan bevond zich rondom een afbeelding van runderen, die hem rondom omringden, tien per el, om heel de zee heen. Twee rijen van deze runderen waren bij het gieten ervan meegegoten.
4. Hij stond op twaalf runderen, drie naar het noorden gekeerd, drie naar het westen gekeerd, drie naar het zuiden gekeerd en drie naar het oosten gekeerd, en de zee stond daarbovenop. Al hun achterlijven waren naar binnen *gekeerd*.
5. En zijn dikte was een handbreed en zijn rand had de vorm van de rand van een beker, *als* een leliebloesem. Hij kon drieduizend *bath* bevatten.
6. Hij maakte ook tien spoelbekkens, zette er vijf aan de rechterkant en vijf aan de linkerkant om daarin *het offervlees* te wassen. Men spoelde daarin de benodigdheden van het brandoffer af. De zee was echter bestemd voor de priesters om zich daarin te wassen.
7. Hij maakte verder tien gouden kandelaars, volgens de bepaling ervoor, en hij zette *ze* in de tempel, vijf aan de rechterkant, en vijf aan de linkerkant.
8. Ook maakte hij tien tafels, en hij plaatste ze in de tempel, vijf aan de rechterkant, en vijf aan de linkerkant, en hij maakte honderd gouden sprengbekkens.
9. Verder maakte hij de voorhof voor de priesters, de grote voorhof en de deuren voor de voorhof, en overtrok de deuren ervan met koper.
10. De zee zette hij aan de rechterzijde, in zuidoostelijke richting.
11. Verder maakte Huram de potten, de scheppen en de sprengbekkens; en Hiram voltooide het werk dat hij voor koning Salomo maakte ten behoeve van het huis van God,
12. *te weten* de twee pilaren met de bollen en de kapitelen die boven op de twee pilaren lagen, en de twee vlechtwerken om de twee bollen van de kapitelen die boven op de pilaren lagen, te bedekken,
13. de vierhonderd granaatappels voor de twee vlechtwerken, twee rijen granaatappels per vlechtwerk, om de twee bollen van de kapitelen die op de pilaren lagen, te bedekken.
14. Hij maakte ook de onderstellen, en de spoelbekkens maakte hij op de onderstellen.
15. Verder *maakte hij* de ene zee en de twaalf runderen daaronder.
16. Ook de potten, de scheppen en de vorken en al de bijbehorende voorwerpen maakte Huram Abi voor koning Salomo ten behoeve van het huis van de HEERE, *alles* van gepolijst koper.
17. In de vlakte van de Jordaan liet de koning ze gieten, tussen Sukkoth en Zeredata, in *vormen van* zware klei.
18. Salomo maakte al deze voorwerpen in zeer grote hoeveelheid. Ja, het gewicht van het koper werd niet *meer* nagegaan.
19. Ook maakte Salomo alle voorwerpen die voor het huis van God bestemd waren: het gouden altaar, de tafels waarop de toonbroden lagen,
20. de kandelaars en hun lampen van bladgoud, om volgens de bepaling te branden vóór het binnenste heiligdom,
21. de bloesems, de lampen en de snuiters, van goud - dat *alles* van het zuiverste goud -
22. de messen, de sprengbekkens, de kommen, de vuurschalen, van bladgoud. Wat de ingang van het huis betreft: de deuren van het binnenste *deel* ervan, voor het heilige der heiligen, en de deuren van het tempelhuis, waren van goud.
