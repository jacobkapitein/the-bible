#2 Kronieken 12
1. En het gebeurde, toen Rehabeam *zijn* koningschap gevestigd had en hij sterk geworden was, dat hij de wet van de HEERE verliet, en heel Israël met hem.
2. Nu gebeurde het in het vijfde jaar van koning Rehabeam dat Sisak, de koning van Egypte, optrok tegen Jeruzalem, omdat zij de HEERE ontrouw waren,
3. met twaalfhonderd *strijd*wagens en met zestigduizend ruiters. En het volk dat met hem uit Egypte kwam, Libiërs, Suchieten en Cusjieten, was niet te tellen.
4. Hij nam de versterkte steden in, die Juda had, en hij kwam tot aan Jeruzalem.
5. Toen kwam de profeet Semaja bij Rehabeam en de vorsten van Juda, die zich vanwege *de komst van* Sisak in Jeruzalem verzameld hadden, en zei tegen hen: Zo zegt de HEERE: Ú hebt Mij verlaten, daarom heb Ík u ook overgelaten in de handen van Sisak.
6. Daarop vernederden de leiders van Israël en de koning zichzelf en zeiden: De HEERE is rechtvaardig.
7. En toen de HEERE zag dat zij zich vernederden, kwam het woord van de HEERE tot Semaja: *Omdat* zij zich hebben vernederd, zal Ik hen niet te gronde richten. Ik zal hen binnenkort ontkoming geven, en Mijn grimmigheid zal niet over Jeruzalem door de hand van Sisak uitgegoten worden.
8. Zij zullen hem echter tot dienaren zijn, zodat zij *het verschil tussen* Mijn dienst en de dienst van de koninkrijken van de landen leren kennen.
9. Sisak, de koning van Egypte, trok op tegen Jeruzalem en nam de schatten van het huis van de HEERE en de schatten van het huis van de koning weg, *ja*, hij nam alles weg. Hij nam ook de gouden schilden weg die Salomo gemaakt had.
10. In plaats daarvan maakte koning Rehabeam bronzen schilden en stelde *die* onder de verantwoordelijkheid van de bevelhebbers van de lijfwachten, die de ingang van het huis van de koning bewaakten.
11. En het gebeurde, zo dikwijls als de koning naar het huis van de HEERE ging, dat de lijfwachten kwamen en ze droegen en ze *daarna weer* terugbrachten naar de wachtruimte voor de lijfwachten.
12. Omdat hij zich vernederde, keerde de toorn van de HEERE zich van hem af *en* richtte Hij *hem* niet geheel en al te gronde. Er waren in Juda ook *nog* goede dingen.
13. Zo verstevigde koning Rehabeam zijn positie in Jeruzalem en bleef hij regeren. Rehabeam was namelijk eenenveertig jaar oud toen hij koning werd, en hij regeerde zeventien jaar in Jeruzalem, de stad die de HEERE uit alle stammen van Israël verkozen had, om Zijn Naam daar te vestigen. De naam van zijn moeder was Naäma, een Ammonitische.
14. En hij deed wat slecht was, omdat hij zijn hart er niet op richtte om de HEERE te zoeken.
15. De geschiedenis van Rehabeam, van het begin tot het einde, is die niet beschreven in de woorden van de profeet Semaja en de ziener Iddo, volgens het geslachtsregister, evenals de oorlogen tussen Rehabeam en Jerobeam, al *hun* dagen?
16. En Rehabeam ging te ruste bij zijn vaderen en werd begraven in de stad van David. En zijn zoon Abia werd koning in zijn plaats.
