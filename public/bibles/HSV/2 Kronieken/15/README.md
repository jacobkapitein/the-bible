#2 Kronieken 15
1. Toen kwam de Geest van God op Azaria, de zoon van Oded.
2. En hij ging *de stad* uit, Asa tegemoet, en zei tegen hem: Luister naar mij, Asa, heel Juda en Benjamin! De HEERE is met u, zolang u met Hem bent. Als u Hem zoekt, zal Hij door u gevonden worden, maar als u Hem verlaat, zal Hij u verlaten.
3. Vele dagen *lang* was Israël zonder de ware God, zonder een priester die onderwees, en zonder de wet.
4. Maar wanneer zij zich in hun benauwdheid tot de HEERE, de God van Israël, bekeerden en Hem zochten, werd Hij door hen gevonden.
5. En in die tijden was er geen vrede voor wie vertrok of wie naar binnen kwam, omdat er grote verwarring onder al de inwoners van die landen *heerste*.
6. Het *ene* volk werd door het *andere* volk, de *ene* stad door de *andere* stad te gronde gericht, want God had hen met allerlei benauwdheid in verwarring gebracht.
7. U dan, wees sterk en verlies de moed niet, want er is loon overeenkomstig uw werk.
8. Toen Asa deze woorden en de profetie van de profeet Oded hoorde, vatte hij moed en deed de afschuwelijke *afgoden* uit het hele land van Juda en Benjamin weg, en uit de steden van het bergland van Efraïm die hij ingenomen had. Verder vernieuwde hij het altaar van de HEERE dat vóór de voorhal van de HEERE stond.
9. Hij riep heel Juda en Benjamin bijeen, en hen die als vreemdelingen uit Efraïm, Manasse en uit Simeon bij hen verbleven. In groten getale waren zij uit Israël naar hem toe gekomen, toen zij zagen, dat de HEERE, zijn God, met hem was.
10. En zij kwamen in Jeruzalem bijeen, in de derde maand, in het vijftiende jaar van de regering van Asa.
11. Op die dag offerden zij de HEERE van de buit *die* zij hadden meegebracht, zevenhonderd runderen en zevenduizend schapen.
12. Zij gingen een verbond aan, dat zij de HEERE, de God van hun vaderen, zouden zoeken met heel hun hart en met heel hun ziel.
13. Ieder dan die de HEERE, de God van Israël, niet zou zoeken, zou gedood worden, van jong tot oud, en van man tot vrouw.
14. En zij legden een eed af voor de HEERE met luide stem, met gejuich, met trompetten en met bazuinen.
15. Heel Juda was verblijd over de eed, want zij hadden met heel hun hart gezworen, en met heel hun verlangen Hem gezocht. Hij werd door hen gevonden, en de HEERE gaf hun rust van rondom.
16. Ja, zelfs Maächa, de *groot*moeder van koning Asa, zette hij af, zodat zij geen koningin *meer* was, omdat zij een gruwelijk beeld van Asjera had gemaakt. Asa hakte haar gruwelijke beeld om, verpulverde en verbrandde *het* bij de beek Kidron.
17. De *offer*hoogten werden wel niet weggenomen uit Israël, *maar* toch was het hart van Asa volkomen, al zijn dagen.
18. Ook bracht hij de geheiligde *gaven* van zijn vader in het huis van God, met zijn *eigen* geheiligde *gaven*: zilver, goud en *andere* voorwerpen.
19. En er was geen oorlog, tot in het vijfendertigste jaar van de regering van Asa.
