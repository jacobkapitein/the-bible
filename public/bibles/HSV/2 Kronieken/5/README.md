#2 Kronieken 5
1. Zo werd al het werk voltooid dat Salomo voor het huis van de HEERE verrichtte. Daarna bracht Salomo de geheiligde *gaven* van zijn vader David over. Het zilver, het goud en al de voorwerpen legde hij in de schatkamers van het huis van God.
2. Toen riep Salomo de oudsten van Israël bijeen en alle hoofden van de stammen, de leiders van de families onder de Israëlieten, in Jeruzalem, om de ark van het verbond van de HEERE over te brengen uit de stad van David, dat is Sion.
3. Alle mannen van Israël kwamen bij de koning bijeen voor het feest, dat van de zevende maand.
4. Alle oudsten van Israël kwamen, en de Levieten namen de ark op
5. en zij brachten de ark en de tent van ontmoeting over met alle heilige voorwerpen die in de tent waren. De priesters *en* de Levieten brachten ze over.
6. Koning Salomo en de hele gemeenschap van Israël, die zich bij hem had verzameld, stonden vóór de ark. Zij offerden schapen en runderen, die vanwege *hun* grote hoeveelheid niet geschat of geteld konden worden.
7. Zo brachten de priesters de ark van het verbond van de HEERE op zijn plaats, tot in het binnenste heiligdom van het huis, tot in het heilige der heiligen, tot onder de vleugels van de cherubs,
8. zodat de cherubs beide vleugels uitspreidden over de plaats van de ark: de cherubs bedekten de ark en zijn draagbomen vanboven.
9. Daarna schoven zij de draagbomen verder uit, zodat de uiteinden van de draagbomen *wel* zichtbaar waren vanaf de ark vóór het binnenste heiligdom, maar buiten niet zichtbaar waren. *De ark* is daar tot op deze dag.
10. Er was niets in de ark dan alleen de twee *stenen* tafelen, die Mozes bij de Horeb *erin* gelegd had, toen de HEERE *een verbond* gesloten had met de Israëlieten, toen zij uit Egypte waren vertrokken.
11. En het gebeurde, toen de priesters uit het heilige naar buiten kwamen - alle priesters die te vinden waren, hadden zich immers geheiligd, zonder zich te houden aan de afdelingen -
12. en de Levieten, *te weten* alle zangers onder hen, Asaf, Heman, Jeduthun, hun zonen en hun broeders, in fijn linnen gekleed, met cimbalen, met luiten en harpen, stonden ten oosten van het altaar, en met hen tot honderdtwintig priesters toe, die op trompetten bliezen -
13. het gebeurde nu, toen zij eenparig op de trompet bliezen en toen zij zongen door met een eenparige stem *een lied* te laten horen om de HEERE te prijzen en te loven, ja, toen zij de stem verhieven met trompetten, met cimbalen en *andere* muziekinstrumenten, en toen zij de HEERE prezen *met de woorden*: Voorzeker, Hij is goed, want Zijn goedertierenheid is voor eeuwig, dat het huis, het huis van de HEERE, met een wolk vervuld werd.
14. En de priesters konden, vanwege die wolk, niet blijven staan om te dienen, want de heerlijkheid van de HEERE had het huis van God vervuld.
