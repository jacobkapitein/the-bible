#2 Kronieken 18
1. Josafat had rijkdom en eer in overvloed, en hij ging huwelijksbanden aan met Achab.
2. Na verloop van *enkele* jaren ging hij naar Achab toe, in Samaria. Achab slachtte voor hem en voor het volk dat bij hem was een grote hoeveelheid schapen en runderen, en spoorde hem aan om op te trekken tegen Ramoth in Gilead.
3. Achab, de koning van Israël, zei tegen Josafat, de koning van Juda: Wilt u met mij meegaan naar Ramoth in Gilead? En hij zei tegen hem: Ik ben als u, mijn volk is als uw volk: *wij gaan* met u mee in de strijd.
4. Verder zei Josafat tegen de koning van Israël: Vraag toch vandaag *nog* naar het woord van de HEERE.
5. Toen riep de koning van Israël de profeten bijeen, vierhonderd man, en zei tegen hen: Zullen wij tegen Ramoth in Gilead ten strijde trekken, of zal ik *ervan* afzien? Zij zeiden: Trek op, want God zal *hen* in de hand van de koning geven.
6. Maar Josafat zei: Is er hier niet nog een profeet van de HEERE, zodat wij *de HEERE* door hem kunnen raadplegen?
7. Toen zei de koning van Israël tegen Josafat: Er is nog één man om door hem de HEERE te raadplegen, maar ík haat hem, want hij profeteert niets goeds over mij, maar altijd onheil. Dat is Micha, de zoon van Jimla. Josafat zei: Zo moet de koning niet spreken!
8. Toen riep de koning van Israël een hoveling en zei: Haal snel Micha, de zoon van Jimla.
9. Nu zaten de koning van Israël en Josafat, de koning van Juda, ieder op zijn troon, gekleed in *staatsie*gewaad. Zij zaten op de dorsvloer, bij de ingang van de poort van Samaria. En al de profeten profeteerden in hun tegenwoordigheid.
10. Zedekia, de zoon van Kenaäna, had ijzeren horens voor zichzelf gemaakt, en zei: Zo zegt de HEERE: Hiermee zult u de Syriërs neerstoten, totdat u hen vernietigd hebt.
11. En alle profeten profeteerden hetzelfde: Trek op naar Ramoth in Gilead en u zult slagen, want de HEERE zal *hen* in de hand van de koning geven.
12. De bode nu die Micha was gaan roepen, sprak tot hem: Zie, de woorden van de profeten zijn eenstemmig in het voordeel van de koning. Laat toch uw woord als *dat* van een van hen zijn, en spreek het goede.
13. Maar Micha zei: *Zo waar* de HEERE leeft, wat mijn God zegt, dat zal ik spreken.
14. Toen hij bij de koning kwam, zei de koning tegen hem: Micha, zullen wij tegen Ramoth in Gilead ten strijde trekken, of zal ik *ervan* afzien? En hij zei tegen hem: Trek op, en u zult slagen, want zij zullen in uw hand gegeven worden.
15. De koning zei tegen hem: Hoeveel keer moet ik u *nog* bezweren dat u tot mij niets zult spreken dan alleen de waarheid, in de Naam van de HEERE?
16. Hij zei: Ik zag heel Israël overal verspreid op de bergen, als schapen die geen herder hebben. En de HEERE zei: Dezen hebben geen heer, laat ieder in vrede naar zijn huis terugkeren.
17. Toen zei de koning van Israël tegen Josafat: Heb ik niet tegen u gezegd: Hij zal over mij niets goeds profeteren, *alleen* maar onheil?
18. Verder zei *Micha*: Daarom, hoor het woord van de HEERE: Ik zag de HEERE op Zijn troon zitten, en heel het hemelse leger stond aan Zijn rechter- en aan Zijn linkerzijde.
19. En de HEERE zei: Wie zal Achab, de koning van Israël, misleiden, zodat hij zal optrekken en bij Ramoth in Gilead zal vallen *in de strijd*? Daarna zei Hij: De een zegt dit, en de ander zegt dat.
20. Toen trad er een geest naar voren en ging voor het aangezicht van de HEERE staan. Hij zei: Ík zal hem misleiden. En de HEERE zei tegen hem: Waarmee?
21. Hij zei: Ik zal eropuit gaan en tot een leugengeest zijn in de mond van al zijn profeten. En Hij zei: U mag misleiden, en u zult er ook toe in staat zijn. Vertrek en doe het zo.
22. Welnu, zie, de HEERE heeft een leugengeest in de mond van deze profeten van u gegeven, en de HEERE heeft onheil over u uitgesproken.
23. Toen kwam Zedekia, de zoon van Kenaäna, naar voren. Hij sloeg Micha op *zijn* kaak, en zei: Langs welke *weg* is de Geest van de HEERE van mij weggegaan om tot u te spreken?
24. En Micha zei: Zie, u zult het zien, op de dag waarop u *van* kamer naar kamer gaat om u te verbergen.
25. Daarop zei de koning van Israël: Neem Micha mee en breng hem terug naar Amon, de leider van de stad, en naar Joas, de zoon van de koning.
26. En u moet zeggen: Dit zegt de koning: Zet deze *man* in de gevangenis en laat hem brood van verdrukking eten en water van verdrukking *drinken*, totdat ik in vrede terugkom.
27. Maar Micha zei: Als u echt in vrede terugkeert, heeft de HEERE niet door mij gesproken! Verder zei hij: Luister, volken, allemaal!
28. Zo trok de koning van Israël met Josafat, de koning van Juda, op naar Ramoth in Gilead.
29. De koning van Israël zei tegen Josafat: Zodra ik mij vermomd heb, trek ik ten strijde. Trekt u echter uw *eigen* kleren aan. Zo vermomde de koning van Israël zich en trokken zij ten strijde.
30. Nu had de koning van Syrië de bevelhebbers van de strijdwagens die hij had, geboden: U mag niet tegen de kleinen of tegen de groten strijden, maar alleen tegen de koning van Israël.
31. Het gebeurde dan, zodra de bevelhebbers van de strijdwagens Josafat zagen, dat zij zeiden: Dat is de koning van Israël. Zij omringden hem om tegen hem te strijden, maar Josafat schreeuwde *om hulp*. De HEERE hielp hem en God wendde hen van hem af.
32. En het gebeurde, zodra de bevelhebbers van de strijdwagens zagen dat hij niet de koning van Israël was, dat zij zich van hem afkeerden.
33. Toen spande een man in zijn onschuld de boog en trof de koning van Israël tussen de verbindingsstukken en het harnas. Toen zei deze tegen *zijn* wagenmenner: Wend de teugel en breng mij weg uit het leger, want ik ben gewond.
34. De strijd laaide die dag echter hoog op. De koning van Israël moest zich in de wagen staande laten houden tegenover de Syriërs tot de avond, maar hij stierf tegen de tijd dat de zon onderging.
