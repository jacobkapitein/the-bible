#2 Kronieken 17
1. Toen werd zijn zoon Josafat koning in zijn plaats, en hij verstevigde zijn positie in Israël.
2. En hij legde een leger in alle versterkte steden van Juda, en legde garnizoenen in het land van Juda, en in de steden van Efraïm, die zijn vader Asa ingenomen had.
3. De HEERE was met Josafat, want hij ging in de vroegere wegen van zijn vader David, en hij zocht de Baäls niet,
4. maar hij zocht de God van zijn vader, en ging in Zijn geboden, en *deed* niet zoals Israël deed.
5. De HEERE bevestigde het koningschap in zijn hand, en heel Juda gaf Josafat geschenken. Hij had rijkdom en eer in overvloed.
6. Vastberaden ging hij in de wegen van de HEERE, en ook nam hij de *offer*hoogten en de gewijde palen uit Juda weg.
7. In het derde jaar van zijn regering stuurde hij *een boodschap* naar zijn leiders, naar Ben-Chaïl, Obadja, Zacharja, Nethaneël en Michaja, om in de steden van Juda onderricht te geven.
8. Bij hen waren de Levieten Semaja, Nethanja, en Zebadja, Asaël, Semiramoth, Jonathan, Adonia, Tobia en Tob-Adonia, de Levieten; en de priesters Elisama en Joram waren *ook* bij hen.
9. Zij gaven onderricht in Juda, en het wetboek van de HEERE was bij hen. Zij gingen alle steden van Juda rond, en gaven onderricht aan het volk.
10. Toen kwam grote vrees voor de HEERE over alle koninkrijken van de landen die rond Juda lagen, zodat ze niet tegen Josafat streden.
11. *Sommigen* van de Filistijnen brachten Josafat geschenken en geld *als* schatting. Zelfs de Arabieren brachten hem kleinvee: zevenduizend zevenhonderd rammen en zevenduizend zevenhonderd bokken.
12. Zo werd Josafat gaandeweg aanzienlijker, en hij bouwde in Juda burchten en voorraadsteden.
13. En hij had veel werk in de steden van Juda, en in Jeruzalem *had hij* strijdbare mannen, dappere helden.
14. Dit nu zijn hun opzichters, *ingedeeld* naar hun families: in Juda waren de bevelhebbers van duizend: de bevelhebber Adna, en met hem driehonderdduizend strijdbare helden;
15. naast hem de bevelhebber Johanan, en met hem tweehonderdtachtigduizend *strijdbare helden*;
16. naast hem Amasia, de zoon van Zichri, die zich vrijwillig aan de HEERE overgegeven had, en met hem tweehonderdduizend strijdbare helden;
17. uit Benjamin Eljada, een strijdbare held, en met hem tweehonderdduizend *strijdbare helden*, die met boog en schild gewapend waren;
18. naast hem Jozabad, en met hem honderdtachtigduizend *man*, toegerust voor de strijd.
19. Dezen waren *allen* in dienst van de koning, afgezien van hen die de koning in de versterkte steden in heel Juda geplaatst had.
