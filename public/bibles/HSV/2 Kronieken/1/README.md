#2 Kronieken 1
1. Salomo, de zoon van David, verstevigde zijn positie in zijn koninkrijk, want de HEERE, zijn God, was met hem, en maakte hem buitengewoon machtig.
2. Salomo sprak tot heel Israël, tot de bevelhebbers van duizend en van honderd, en tot de rechters, en tot elke leider in heel Israël, de hoofden van de families.
3. En Salomo en heel de gemeente met hem gingen *op weg* naar de *offer*hoogte die in Gibeon was, omdat daar de tent van ontmoeting van God stond, die Mozes, de dienaar van de HEERE, in de woestijn gemaakt had.
4. David had de ark van God echter uit Kirjath-Jearim overgebracht *naar de plaats* die David ervoor had gereedgemaakt, want hij had er in Jeruzalem een tent voor opgezet.
5. En het koperen altaar dat Bezaleël, de zoon van Uri, de zoon van Hur, gemaakt had, had hij voor de tabernakel van de HEERE gezet. En Salomo bezocht dat met de gemeente.
6. En Salomo offerde daar, voor het aangezicht van de HEERE, op het koperen altaar dat bij de tent van ontmoeting hoorde. Duizend brandoffers bracht hij daarop.
7. In die nacht verscheen God aan Salomo en zei tegen hem: Vraag wat Ik u geven zal.
8. Salomo zei tegen God: Ú hebt aan mijn vader David grote goedertierenheid bewezen, en mij in zijn plaats koning gemaakt.
9. Nu *dan*, HEERE God, laat Uw woord tot mijn vader David bewaarheid worden! Ú hebt mij immers koning gemaakt over een volk, talrijk als het stof van de aarde.
10. Geef mij nu wijsheid en kennis, zodat ik voor *de ogen van* dit volk uitga en inga, want wie zou over dit grote volk van U *kunnen* rechtspreken?
11. Toen zei God tegen Salomo: Omdat dit in uw hart geweest is en u geen rijkdom, bezittingen en eer gevraagd hebt, of het leven van wie u haat, of zelfs niet een lang leven gevraagd hebt, maar wijsheid en kennis voor uzelf gevraagd hebt, zodat u over Mijn volk, waarover Ik u koning gemaakt hebt, zou *kunnen* rechtspreken,
12. *daarom* is de wijsheid en de kennis aan u gegeven. Verder zal Ik u rijkdom, bezittingen en eer geven, zoveel als de koningen vóór u niet gehad hebben en zo veel als *de koningen* na u niet zullen hebben.
13. Zo kwam Salomo in Jeruzalem, van de *offer*hoogte die te Gibeon is, van voor de tent van ontmoeting, en hij regeerde over Israël.
14. Verder verzamelde Salomo strijdwagens en ruiters. Hij had veertienhonderd strijdwagens en twaalfduizend ruiters. Hij bracht ze onder in de wagensteden en bij de koning in Jeruzalem.
15. De koning maakte het zilver en het goud in Jeruzalem zo *overvloedig* als stenen, en de ceders maakte hij zo talrijk als de wilde vijgenbomen die in het Laagland *voorkomen*.
16. En de aanvoer van de paarden die Salomo had, was uit Egypte en uit Kewe. Kooplieden van de koning namen *ze* tegen een *bepaalde* prijs uit Kewe mee.
17. Een wagen werd uit Egypte uitgevoerd voor zeshonderd zilverstukken en een paard voor honderdvijftig. Zo voerden ze *die* door hun tussenkomst uit naar alle koningen van de Hethieten en de koningen van Syrië.
