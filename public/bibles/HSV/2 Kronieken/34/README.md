#2 Kronieken 34
1. Josia was acht jaar oud toen hij koning werd, en regeerde eenendertig jaar in Jeruzalem.
2. Hij deed wat juist was in de ogen van de HEERE, en ging in de wegen van zijn vader David en week niet af naar rechts of naar links.
3. In het achtste jaar van zijn regering, toen hij nog een jongeman was, begon hij de God van zijn vader David te zoeken. In het twaalfde jaar begon hij Juda en Jeruzalem van de *offer*hoogten, de gewijde palen, en de gesneden en de gegoten beelden te reinigen.
4. En men brak voor zijn *ogen* de altaren van de Baäls af. Hij brak de wierookaltaren, die er bovenop stonden, stuk. Ook de gewijde palen en de gesneden en gegoten beelden brak hij in stukken en hij verpulverde *ze*, en hij strooide *het stof* op de graven van hen die daaraan geofferd hadden.
5. De beenderen van de priesters verbrandde hij op hun altaren. Zo reinigde hij Juda en Jeruzalem.
6. Ook in de steden van Manasse, Efraïm en Simeon, ja, tot Naftali toe, onderzocht hij hun huizen rondom.
7. Hij brak de altaren en de gewijde palen af, verbrijzelde de gesneden beelden door *ze* te verpulveren en brak al de wierookaltaren in heel het land van Israël stuk. Daarna keerde hij terug naar Jeruzalem.
8. In het achttiende jaar van zijn regering, toen hij het land en het huis gereinigd had, stuurde hij Safan, de zoon van Azalia, en Maäseja, de leider van de stad, en Joah, de zoon van Joahaz, de kanselier, om het huis van de HEERE, zijn God, te herstellen.
9. Zij gingen naar de hogepriester Hilkia, en gaven *al* het geld dat in het huis van God gebracht was, dat de Levieten, de deurwachters, ingezameld hadden uit de hand van Manasse en Efraïm, van heel het overblijfsel van Israël en van heel Juda en Benjamin, en *die daarmee* naar Jeruzalem teruggekeerd waren.
10. Zij gaven *dat* in handen van de uitvoerders van het werk die aangesteld waren over het huis van de HEERE, en die gaven het *weer* aan de uitvoerders van het werk die in het huis van de HEERE werkten om het huis te repareren en te herstellen.
11. Zij gaven *dat* aan de ambachtslieden en de bouwlieden, om gehouwen stenen te kopen en hout voor de verbindingsstukken, en om de huizen die de koningen van Juda hebben laten vervallen, van een zoldering te voorzien.
12. De mannen verrichtten trouw het werk. Zij die over hen aangesteld waren, waren Jahath en Obadja, Levieten van de nakomelingen van Merari; en Zacharia en Mesullam, van de nakomelingen van de Kahathieten, om leiding te geven. En die Levieten, *te weten* allen die goed muziekinstrumenten konden bespelen,
13. gingen ook over de lastdragers en gaven leiding aan ieder die het werk uitvoerde, aan elk dienstwerk. *Anderen* uit de Levieten waren schrijvers, beambten en poortwachters.
14. Toen zij het geld dat in het huis van de HEERE gebracht was, tevoorschijn haalden, vond de priester Hilkia het wetboek van de HEERE, *gegeven* door de hand van Mozes.
15. En Hilkia nam het woord en zei tegen de schrijver Safan: Ik heb het wetboek gevonden in het huis van de HEERE. Hilkia gaf die boek*rol* aan Safan.
16. Safan bracht die boek*rol* naar de koning en bracht de koning bovendien verslag uit door te zeggen: Alles wat in de hand van uw dienaren gegeven is, dat doen zij.
17. Zij hebben het geld dat in het huis van de HEERE gevonden is, ingezameld, en hebben het in handen gegeven van hen die aangesteld zijn, en in handen van hen die het werk uitvoeren.
18. Ook maakte de schrijver Safan *het volgende* aan de koning bekend: De priester Hilkia heeft mij een boek*rol* gegeven. En Safan las eruit voor in de tegenwoordigheid van de koning.
19. Het gebeurde nu, toen de koning de wetswoorden hoorde, dat hij zijn kleren scheurde.
20. Toen gaf de koning *de volgende* opdracht aan Hilkia, Ahikam, de zoon van Safan, Abdon, de zoon van Micha, de schrijver Safan, en Asaja, de dienaar van de koning:
21. Ga de HEERE raadplegen, voor mij en voor wie overgebleven zijn in Israël en in Juda, over de woorden van deze boek*rol* die gevonden is. Want de grimmigheid van de HEERE die over ons is uitgegoten, is groot, omdat onze vaderen het woord van de HEERE niet nauwlettend in acht genomen hebben, overeenkomstig alles wat in deze boek*rol* geschreven is.
22. Toen ging Hilkia met *hen* die de koning *gestuurd had*, naar de profetes Hulda, de vrouw van Sallum, de zoon van Tokhat, de zoon van Hasra, de beheerder van de *priester*kleding - zij woonde in Jeruzalem, in het nieuwe gedeelte - en zij spraken met haar overeenkomstig die *opdracht*.
23. Zij zei tegen hen: Zo zegt de HEERE, de God van Israël: Zeg tegen de man die u naar Mij toe gestuurd heeft:
24. Zo zegt de HEERE: Zie, Ik ga onheil over deze plaats brengen en over de inwoners ervan, *namelijk* al de vervloekingen die in de boek*rol* beschreven zijn die men in de tegenwoordigheid van de koning van Juda gelezen heeft.
25. Omdat zij Mij verlaten hebben en reukoffers aan andere goden gebracht hebben, zodat zij Mij tot toorn verwekt hebben met al het werk van hun handen, daarom zal Mijn grimmigheid uitgegoten worden over deze plaats en niet uitgeblust worden.
26. Maar tegen de koning van Juda, die u gestuurd heeft om de HEERE te raadplegen, tegen hem moet u dit zeggen: Zo zegt de HEERE, de God van Israël: Wat betreft de woorden die u gehoord hebt,
27. omdat uw hart week geworden is en u zich voor het aangezicht van God vernederd hebt, toen u Zijn woorden hoorde tegen deze plaats en de inwoners ervan, en u zich voor Mijn aangezicht vernederd hebt, u uw kleren gescheurd hebt en voor Mijn aangezicht gehuild hebt, daarom heb Ík *u* ook verhoord, spreekt de HEERE.
28. Zie, Ik ga u met uw vaderen verenigen en u zult met vrede in uw graf bijgezet worden. Uw ogen zullen al het onheil dat Ik over deze plaats en over de inwoners ervan ga brengen, niet zien. Daarop brachten zij de koning verslag uit.
29. Toen stuurde de koning *boden*, en verzamelde al de oudsten van Juda en Jeruzalem.
30. De koning ging naar het huis van de HEERE, en iedere man uit Juda en de inwoners van Jeruzalem, de priesters, de Levieten, heel het volk, van de grootste tot de kleinste. En hij las ten aanhoren van hen al de woorden van het boek van het verbond dat in het huis van de HEERE gevonden was.
31. De koning ging op zijn plaats staan en sloot een verbond voor het aangezicht van de HEERE, om de HEERE te volgen, en Zijn geboden, Zijn getuigenissen en Zijn verordeningen met heel zijn hart en met heel zijn ziel in acht te nemen, door de woorden van dit verbond die in deze boek*rol* beschreven zijn, te volbrengen.
32. En hij liet allen die in Jeruzalem en in Benjamin gevonden werden, stelling nemen; en de inwoners van Jeruzalem deden overeenkomstig het verbond van God, de God van hun vaderen.
33. Josia deed alle gruwelen weg uit alle landen die van de Israëlieten waren, en verplichtte ieder die in Israël gevonden werd, te dienen, door de HEERE, hun God, te dienen. *Gedurende* al zijn dagen weken zij niet af van achter de HEERE, de God van hun vaderen.
