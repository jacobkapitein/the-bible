#Hosea 4
1. Hoor het woord van de HEERE, Israëlieten, want de HEERE heeft een rechtszaak met de inwoners van *dit* land, omdat er geen trouw, geen goedertierenheid en geen kennis van God in het land is. 
2. Vloeken, liegen, moorden, stelen en overspel plegen zijn wijdverbreid; bloedbad volgt op bloedbad. 
3. Daarom treurt het land, en ieder die erin woont, verkommert, met de dieren van het veld en de vogels in de lucht. Zelfs de vissen in de zee worden weggenomen. 
4. Maar laat niemand een rechtszaak voeren, laat niemand *een ander* ter verantwoording roepen, want uw volk is als zij die een priester aanklagen. 
5. Daarom zult u overdag struikelen. Zelfs de profeet zal 's nachts met u struikelen, en Ik zal uw moeder uitroeien. 
6. Mijn volk is uitgeroeid, omdat het zonder kennis is. Omdat ú de kennis verworpen hebt, heb Ik u verworpen om als priester voor Mij te dienen. Omdat U de wet van uw God hebt vergeten, zal Ik ook uw kinderen vergeten. 
7. Hoe talrijker zij werden, hoe meer zij tegen Mij zondigden. Ik zal hun eer inruilen voor schande. 
8. Zij eten de zonde van Mijn volk, en zij verlangen naar hun ongerechtigheid. 
9. En het zal zijn: zoals het volk is, zo is de priester. Ik zal hem zijn wegen vergelden en hem voor zijn daden doen boeten. 
10. Zij zullen eten, maar niet verzadigd worden, hoererij bedrijven, maar zich niet uitbreiden, want zij hebben nagelaten de HEERE te vereren. 
11. Hoererij, wijn en nieuwe wijn nemen het hart *in beslag*. 
12. Mijn volk raadpleegt zijn hout, en zijn stok moet het hem bekendmaken. Want de geest van de hoererijen heeft hen misleid, zodat zij in hoererij hun God verlaten. 
13. Op de toppen van de bergen offeren zij, op de heuvels brengen zij reukoffers, onder eik, populier en terebint, omdat hun schaduw goed is. Daarom bedrijven uw dochters hoererij en plegen uw schoondochters overspel. 
14. Ik zal niet meer omzien naar uw dochters omdat zij hoererij bedrijven, en naar uw schoondochters omdat zij overspel plegen, want zij zonderen zichzelf af met de hoeren, zij offeren met de tempelhoeren. Zo zal het volk *dat* geen inzicht heeft, ten val komen. 
15. Als u, Israël, hoererij wilt bedrijven, laat Juda toch niet *mede*schuldig worden! Kom toch niet naar Gilgal, ga niet naar Beth-Aven, en zweer niet: *Zo waar* de HEERE leeft! 
16. Want Israël is opstandig als een onhandelbare koe. Nu zal de HEERE hen weiden als een lam in het ruime *veld*. 
17. Efraïm is verknocht aan de afgoden; laat hem met rust! 
18. Is hun drinkgelag voorbij, *dan* geven zij zich over aan hoererij. Zij leven zich uit in hun hartstochten, hun vorsten - een schande - houden van *het woord*: Geef. 
19. Wind heeft hen op zijn vleugels gebonden: zij zullen zich schamen vanwege hun offers.
