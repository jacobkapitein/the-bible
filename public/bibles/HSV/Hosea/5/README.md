#Hosea 5
1. Hoor dit, priesters! Sla *er* acht *op*, huis van Israël! Neem ter ore, huis van de koning! Want het gericht gaat u aan, omdat u een strik geworden bent voor Mizpa, een uitgespannen net op de Tabor. 
2. De afvalligen zijn afgedaald om te slachten, maar Ik zal een vermaning voor hen allen zijn. 
3. Ikzelf ken Efraïm en Israël is voor Mij niet verborgen. Werkelijk, nu bedrijft Efraïm hoererij, Israël verontreinigt zich. 
4. Hun daden zijn er niet op gericht zich tot hun God te bekeren, want de geest van hoererij is in hun midden, en de HEERE kennen zij niet. 
5. De trots van Israël getuigt openlijk tegen hem. En Israël en Efraïm zullen struikelen om hun ongerechtigheid, en met hen zal ook Juda struikelen. 
6. Met hun schapen en hun runderen zullen zij de HEERE gaan zoeken, maar zij zullen *Hem* niet vinden: Hij heeft Zich aan hen onttrokken. 
7. Zij hebben trouweloos gehandeld tegen de HEERE, want zij hebben bastaardkinderen verwekt. Nu zal de nieuwe maan hen met hun stuk *land* verteren! 
8. Blaas de bazuin in Gibea, de trompet in Rama, sla alarm in Beth-Aven: Achter u, Benjamin! 
9. Efraïm zal tot een woestenij worden op de dag van de bestraffing. Onder de stammen van Israël maak Ik bekend wat zeker is. 
10. De vorsten van Juda zijn als verleggers van grenzen. Over hen zal Ik Mijn verbolgenheid uitstorten als water. 
11. Efraïm is onderdrukt, *zijn* recht verbroken, want hij heeft het *zo* gewild: hij heeft overeenkomstig het gebod gewandeld. 
12. Daarom ben Ik voor Efraïm als een mot, en voor het huis van Juda als een verrotting. 
13. Toen Efraïm zijn ziekte zag en Juda zijn gezwel, ging Efraïm naar Assyrië en stuurde hij *boden* naar koning Jareb. Maar die zal u niet kunnen genezen, en van u het gezwel niet wegnemen. 
14. Want Ik zal voor Efraïm zijn als een felle leeuw, voor het huis van Juda als een jonge leeuw. Ik, Ik verscheur en ga; Ik sleep weg en er zal geen redder zijn. 
15. Ik ga en keer terug naar Mijn *woon*plaats, totdat zij zich schuldig weten en Mijn aangezicht zoeken. In hun benauwdheid zullen zij Mij ernstig zoeken.
