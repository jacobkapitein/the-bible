#Amos 1
1. De woorden van Amos, die behoorde tot de veehouders uit Tekoa, die hij gezien heeft over Israël in de dagen van Uzzia, de koning van Juda, en in de dagen van Jerobeam, de zoon van Joas, de koning van Israël, twee jaar voor de aardbeving.
2. Hij zei: De HEERE zal vanaf Sion brullen *als een leeuw*, vanuit Jeruzalem zal Hij Zijn stem laten klinken zodat de weiden van de herders treuren, en de top van de Karmel verdort.
3. Zo zegt de HEERE: Vanwege drie overtredingen van Damascus, ja, vanwege vier, zal Ik er niet op terugkomen, omdat zij met ijzeren dorssleden Gilead gedorst hebben. 
4. Daarom zal Ik vuur werpen in het huis van Hazaël; dat zal de paleizen van Benhadad verteren. 
5. Ik zal de grendel van Damascus in stukken breken, Ik zal de inwoner uitroeien uit Bikeat-Aven, en de scepterdrager uit Beth-Eden, en het volk van Syrië zal in ballingschap gaan naar Kir, zegt de HEERE.
6. Zo zegt de HEERE: Vanwege drie overtredingen van Gaza, ja, vanwege vier, zal Ik er niet op terugkomen, omdat zij *Mijn volk* volkomen in ballingschap gevoerd hebben om hen uit te leveren aan Edom. 
7. Daarom zal Ik vuur werpen binnen de muren van Gaza; dat zal zijn paleizen verteren. 
8. Ik zal de inwoner uitroeien uit Asdod, en de scepterdrager uit Askelon. Ik zal Mij tegen Ekron keren, zodat de rest van de Filistijnen om zal komen, zegt de Heere HEERE.
9. Zo zegt de HEERE: Vanwege drie overtredingen van Tyrus, ja, vanwege vier, zal Ik er niet op terugkomen, omdat zij *Mijn volk* volkomen als ballingen hebben uitgeleverd aan Edom, en zij niet aan het verbond met *hun* broeders gedacht hebben. 
10. Daarom zal ik vuur werpen binnen de muren van Tyrus; dat zal zijn paleizen verteren.
11. Zo zegt de HEERE: Vanwege drie overtredingen van Edom, ja, vanwege vier, zal Ik er niet op terugkomen, omdat hij zijn broeder met het zwaard achtervolgd heeft en zijn barmhartigheid tenietgedaan, omdat zijn toorn altijd weer verscheurde en hij zijn verbolgenheid voor altijd koesterde. 
12. Daarom zal Ik vuur werpen in Teman; dat zal de paleizen van Bozra verteren.
13. Zo zegt de HEERE: Vanwege drie overtredingen van de Ammonieten, ja, vanwege vier, zal Ik er niet op terugkomen, omdat zij de zwangere *vrouwen* van Gilead opengereten hebben om *zo* hun gebied te verruimen. 
14. Daarom zal Ik een vuur aansteken binnen de muren van Rabba; dat zal zijn paleizen verteren, met gejuich op de dag van de strijd, met storm op de dag van de wervelwind. 
15. Hun koning zal in ballingschap gaan, hij en zijn vorsten tezamen, zegt de HEERE.
