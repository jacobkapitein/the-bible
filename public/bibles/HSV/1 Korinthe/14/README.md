#1 Korinthe 14
1. Jaag de liefde na en streef naar de geestelijke *gaven*, en vooral *daarnaar* dat u mag profeteren.
2. Wie namelijk in een *andere* taal spreekt, spreekt niet tot mensen, maar tot God, want niemand begrijpt *het*, maar in *zijn* geest spreekt hij geheimenissen.
3. Wie echter profeteert, spreekt tot mensen *woorden van* opbouw en vermaning en troost.
4. Wie in een *andere* taal spreekt, bouwt zichzelf op, maar wie profeteert, bouwt de gemeente op.
5. En ik zou *wel* willen dat u allen in *andere* talen spreekt, maar vooral dat u profeteert. Immers, wie profeteert, is meer dan wie in *andere* talen spreekt, tenzij hij het uitlegt, opdat de gemeente *erdoor* opgebouwd wordt.
6. En nu, broeders, als ik naar u toe zou komen en in *andere* talen zou spreken, wat voor voordeel zou ik u brengen, als ik *ook* niet tot u zou spreken óf door openbaring, óf door kennis, óf door profetie, óf door onderricht?
7. Dat geldt ook de levenloze dingen die geluid geven, of het *nu* een fluit is of een citer, als zij zich niet onderscheiden in *hun* klanken, hoe zal men weten wat op de fluit of op de citer gespeeld wordt?
8. Want ook als de bazuin een onherkenbaar geluid geeft, wie zal zich gereedmaken voor de strijd?
9. Zo is het ook als u door de taal geen goed verstaanbaar woord voortbrengt. Hoe zal *dan* begrepen worden wat er gezegd wordt? U bent dan namelijk *als* iemand die *maar wat* in de lucht spreekt.
10. Er zijn, al naar het voorvalt, zoveel soorten geluiden in de wereld, en niet één *daarvan* is zonder *eigen* klank.
11. Als ik dan de betekenis van het geluid niet ken, zal ik voor hem die spreekt een buitenlander zijn en zal hij die spreekt voor mij een buitenlander zijn.
12. Zo ook u, als u naar geestelijke gaven streeft, zoek er dan naar om overvloedig te zijn *in gaven* tot opbouw van de gemeente.
13. Daarom, laat hij die in een *andere* taal spreekt, bidden dat hij het mag uitleggen.
14. Want als ik in een *andere* taal bid, bidt mijn geest, maar mijn verstand blijft zonder vrucht.
15. Hoe is het dan? Ik zal met *mijn* geest bidden, maar ik zal ook met *mijn* verstand bidden. Ik zal met *mijn* geest lofzingen, maar ik zal ook met *mijn* verstand lofzingen.
16. Want anders, als u dankzegt met *uw* geest, hoe zal hij die de plaats inneemt van de niet-ingewijde, amen zeggen op uw dankzegging, wanneer hij niet weet wat u zegt?
17. Immers, u dankt wel op een mooie manier, maar de ander wordt niet opgebouwd.
18. Ik dank mijn God dat ik in meer *andere* talen spreek dan u allen.
19. In de gemeente echter wil ik *liever* vijf woorden spreken met mijn verstand, om ook anderen te onderwijzen, dan tienduizend woorden in een *andere* taal.
20. Broeders, word geen kinderen in *uw* denken, maar wees kinderlijk in de slechtheid, en word in *uw* denken volwassen.
21. In de wet staat geschreven: Door mensen die een andere taal spreken, en door andere lippen zal Ik spreken tot dit volk, en ook dan zullen zij niet naar Mij luisteren, zegt de Heere.
22. Zo zijn de *andere* talen dus tot een teken, niet voor hen die geloven, maar voor de ongelovigen, en *zo is* de profetie niet voor de ongelovigen, maar voor hen die geloven.
23. Als nu de hele gemeente samen zou komen, en allen spraken in *andere* talen, en er kwamen niet-ingewijden of ongelovigen binnen, zouden zij *dan* niet zeggen dat u buiten zinnen bent?
24. Maar als allen zouden profeteren, en er kwam een ongelovige of niet-ingewijde binnen, dan zou die door allen overtuigd *en* door allen beoordeeld worden.
25. En zo worden de verborgen dingen van zijn hart openbaar, en zo zal hij zich met het gezicht *ter aarde* werpen en God aanbidden, en verkondigen dat God werkelijk in uw midden is.
26. Hoe is het dan, broeders? Telkens wanneer u samenkomt, heeft iedereen *wel* een psalm, *of* hij heeft een onderwijzing, *of* hij heeft een *andere* taal, *of* hij heeft een openbaring, *of* hij heeft een uitleg. Laat alles gebeuren tot opbouw.
27. En als iemand in een *andere* taal spreekt, *laat het dan* door twee of hoogstens drie *mensen gedaan worden*, ieder op zijn beurt, en laat één het uitleggen.
28. Maar als er geen uitlegger is, laat hij *dan* in de gemeente zwijgen, maar laat hij tot zichzelf spreken en tot God.
29. En laten twee of drie profeten spreken, en laten de anderen *het* beoordelen.
30. En als aan een ander die daar zit, *iets* geopenbaard wordt, laat *dan* de eerste zwijgen.
31. Want u kunt allen, de één na de ander, profeteren, opdat allen leren en allen bemoedigd worden.
32. En de geesten van de profeten zijn aan de profeten *zelf* onderworpen.
33. Want God is geen *God* van wanorde, maar van vrede, zoals in alle gemeenten van de heiligen.
34. Laten uw vrouwen in de gemeenten zwijgen. Het is hun immers niet toegestaan te spreken, maar *bevolen* onderdanig te zijn, zoals ook de wet zegt.
35. En als zij iets willen leren, laten zij *dat dan* thuis aan hun eigen man vragen. Het is immers schandelijk voor vrouwen om in de gemeente te spreken.
36. Of is het Woord van God van ú uitgegaan? Of heeft het alleen ú bereikt?
37. Als iemand denkt dat hij een profeet is of een geestelijk *mens*, laat hij *dan* erkennen dat wat ik u schrijf geboden van de Heere zijn.
38. Maar als iemand onwetend *wil* zijn, laat hij onwetend zijn.
39. Daarom, broeders, streef ernaar om te profeteren, en verhinder het spreken in *andere* talen niet.
40. Laat alle dingen op een gepaste wijze en in *goede* orde gebeuren.
