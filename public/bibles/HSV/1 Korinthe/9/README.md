#1 Korinthe 9
1. Ben ik niet een apostel? Ben ik niet vrij? Heb ik niet Jezus Christus, onze Heere, gezien? Bent u niet mijn werk in de Heere?
2. Als ik voor anderen geen apostel ben, dan ben ik het toch wel voor u, want u bent het zegel van mijn apostelschap in de Heere.
3. Dit is mijn verdediging tegenover hen die mij beoordelen.
4. Hebben wij niet het recht om te eten en te drinken?
5. Hebben wij niet het recht om een zuster als vrouw mee te nemen, zoals ook de andere apostelen, en de broers van de Heere, en Kefas?
6. Of hebben alleen ik en Barnabas geen recht om niet te werken?
7. Wie dient ooit in het leger en *betaalt* zijn eigen soldij? Wie plant een wijngaard en eet niet van zijn vrucht? Of wie weidt een kudde en voedt zich niet met de melk van de kudde?
8. Spreek ik dit naar de mens? Of zegt ook de wet niet hetzelfde?
9. Want in de wet van Mozes staat geschreven: U mag een dorsende os niet muilbanden. Bekommert God Zich alleen maar om de ossen?
10. Of zegt Hij *dit* vooral om ons? Jawel, om ons is geschreven dat wie ploegt, in hoop hoort te ploegen, en *dat* wie in hoop dorst, het deel waarop hij hoopt, *hoort te* krijgen.
11. Als wij bij u het geestelijke gezaaid hebben, is het *dan te* veel als wij van u het stoffelijke oogsten?
12. Als anderen aan dit recht over u deelhebben, *waarom* wij niet des te meer? Wij hebben echter van dit recht geen gebruik gemaakt, maar wij verdragen alles, opdat wij geen enkele hindernis opwerpen voor het Evangelie van Christus.
13. Weet u niet dat zij die de tempeldienst verrichten, van het heilige eten? En dat zij die steeds bij het altaar verkeren, *hun* deel ontvangen van *de offers van* het altaar?
14. Zo heeft de Heere ook met het oog op hen die het Evangelie verkondigen, opgedragen dat zij van het Evangelie leven.
15. Ik heb hiervan echter geen gebruik gemaakt. En ik schrijf dit niet opdat dit mij *alsnog* ten deel zal vallen, want ik zou liever sterven dan dat iemand mijn roem van zijn inhoud zou ontdoen.
16. Als ik het Evangelie verkondig, is er voor mij *namelijk* geen *reden tot* roem. De noodzaak *daarvan* is mij immers opgelegd. En wee mij, als ik het Evangelie niet verkondig!
17. Want als ik dat vrijwillig doe, heb ik *recht op* loon, maar als ik het onwillig doe, is het beheer *van het Evangelie* mij *toch* toevertrouwd.
18. Wat voor loon heb ik dan? Dat ik, bij de evangelieverkondiging, het Evangelie van Christus kosteloos maak, om geen gebruik te maken van mijn recht *als verkondiger* van het Evangelie.
19. Want hoewel ik vrij ben van allen, heb ik mijzelf *toch* voor allen tot slaaf gemaakt om meer *mensen* te winnen.
20. En ik ben voor de Joden geworden als een Jood, om Joden te winnen. Voor hen die onder de wet zijn, *ben ik geworden* als onder de wet, om hen die onder de wet zijn te winnen.
21. Voor hen die zonder de wet zijn, *ben ik geworden* als zonder de wet - *hoewel* niet zonder de wet van God, want *ik sta* onder de wet van Christus - om hen te winnen die zonder de wet zijn.
22. Ik ben voor de zwakken geworden als een zwakke, om de zwakken te winnen. Voor allen ben ik alles geworden, om in ieder geval enigen te behouden.
23. En dit doe ik ter wille van het Evangelie, opdat ik daarvan *ook zelf* deelgenoot zou worden.
24. Weet u niet dat zij die in de renbaan lopen, allen wel lopen, maar *dat slechts* één de prijs ontvangt? Loop dan zo dat u *die* verkrijgt.
25. En iedereen die aan een wedstrijd deelneemt, beheerst zich in alles. Zij nu *doen dat* om een vergankelijke krans te ontvangen, maar wij om een onvergankelijke *te ontvangen*.
26. Ik loop daarom niet zonder duidelijk doel *en* ik vecht zó met de vuist dat ik niet *maar wat in de* lucht sla.
27. Maar ik oefen mijn lichaam op harde wijze en maak het dienstbaar, opdat ik niet misschien, na anderen gepredikt te hebben, zelf verwerpelijk word.
