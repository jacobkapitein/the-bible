#1 Korinthe 12
1. Wat nu de geestelijke *gaven* betreft, broeders, wil ik niet dat u onwetend bent.
2. U weet dat u heidenen was, weggetrokken naar de stomme afgoden. Zo liet u zich meevoeren.
3. Daarom maak ik u bekend dat niemand die door de Geest van God spreekt, zegt: Jezus is een vervloekte. Ook kan niemand zeggen: Jezus is Heere, dan door de Heilige Geest.
4. Er is verscheidenheid van genadegaven, maar het is dezelfde Geest.
5. Er is verscheidenheid van bedieningen, en het is dezelfde Heere.
6. Er is verscheidenheid van werkingen, maar het is dezelfde God, Die alles in allen werkt.
7. Aan ieder echter wordt de openbaring van de Geest gegeven tot wat nuttig is *voor de ander*.
8. Want aan de één wordt door de Geest een woord van wijsheid gegeven en aan de ander een woord van kennis, door dezelfde Geest;
9. en aan een ander geloof, door dezelfde Geest, en aan een ander genadegaven van genezingen, door dezelfde Geest;
10. en aan een ander werkingen van krachten, en aan een ander profetie, en aan een ander het onderscheiden van geesten, en aan een ander allerlei talen, en aan een ander uitleg van talen.
11. Al deze dingen echter werkt één en dezelfde Geest, Die aan ieder afzonderlijk uitdeelt zoals Hij wil.
12. Want zoals het lichaam één is en veel leden heeft, en al de leden van dit ene lichaam, hoewel het *er* veel zijn, één lichaam zijn, zo *is het* ook *met* Christus.
13. Ook wij allen immers zijn door één Geest tot één lichaam gedoopt, hetzij *dat wij* Joden *zijn*, hetzij Grieken, hetzij slaven, hetzij vrijen; en wij allen zijn van één Geest doordrenkt.
14. Want ook het lichaam bestaat niet uit één lid, maar uit vele.
15. Als de voet zou zeggen: Omdat ik geen hand ben, ben ik niet van het lichaam, is hij daarom *dan* niet van het lichaam?
16. En als het oor zou zeggen: Omdat ik geen oog ben, ben ik niet van het lichaam, is het daarom *dan* niet van het lichaam?
17. Als het hele lichaam oog *was*, waar *zou* het gehoor *zijn*? Als het hele *lichaam* gehoor *was*, waar *zou* de reuk *zijn*?
18. Maar nu heeft God de leden, elk van hen afzonderlijk, in het lichaam een plaats gegeven zoals Hij gewild heeft.
19. Als zij alle één lid waren, waar *zou* het lichaam *zijn*?
20. Nu echter zijn er wel veel leden, maar is er *slechts* één lichaam.
21. En het oog kan niet zeggen tegen de hand: Ik heb je niet nodig, of vervolgens het hoofd tegen de voeten: Ik heb jullie niet nodig.
22. Ja, meer nog, de leden van het lichaam die de zwakste schijnen te zijn, zijn echter juist zeer noodzakelijk.
23. En aan *de leden* van het lichaam die wij als minder eervol beschouwen, verlenen wij groter eer en onze oneerbare *leden* krijgen een grotere eer.
24. Onze eerbare *leden* echter hebben dat niet nodig. Maar God heeft het lichaam *zo* samengesteld, dat Hij aan het *lid* dat tekortkomt, groter eer gaf,
25. opdat er geen verdeeldheid in het lichaam zou zijn, maar de leden voor elkaar gelijke zorg zouden dragen.
26. En als één lid lijdt, lijden alle leden mee. Als één lid eer ontvangt, verblijden alle leden zich mee.
27. *Samen* bent u namelijk *het* lichaam van Christus, en ieder afzonderlijk *Zijn* leden.
28. God nu heeft sommigen in de gemeente een plaats gegeven: ten eerste apostelen, ten tweede profeten, ten derde leraars, vervolgens krachten, daarna genadegaven van genezingen, vormen van hulpverlening, bestuurlijke *gaven*, allerlei talen.
29. Zijn zij soms allen apostelen? Zijn zij soms allen profeten? Zijn zij soms allen leraars? Zijn zij soms allen krachten?
30. Hebben zij soms allen genadegaven van genezingen? Spreken zij soms allen in talen? Zijn zij soms allen uitleggers?
31. Streef dus naar de beste genadegaven. En ik wijs u een weg die dit alles nog overtreft.
