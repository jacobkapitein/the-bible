#1 Korinthe 7
1. Wat nu de dingen betreft waarover u mij geschreven hebt: het is goed voor een mens om geen vrouw aan te raken.
2. Maar laat vanwege *allerlei* vormen van hoererij iedere *man* zijn eigen vrouw hebben en iedere *vrouw* haar eigen man.
3. Laat de man aan *zijn* vrouw de verschuldigde bereidwilligheid betonen en evenzo ook de vrouw aan *haar* man.
4. De vrouw heeft niet de beschikking over haar eigen lichaam, maar de man. En evenzo heeft ook de man niet de beschikking over zijn eigen lichaam, maar de vrouw.
5. Onttrek u niet aan elkaar, behalve dan met *onderling* goedvinden voor een *bepaalde* tijd, om u te wijden aan vasten en bidden. Kom daarna weer bij elkaar, opdat de satan u niet zal verzoeken omdat u zich niet kunt onthouden.
6. Dit zeg ik echter als tegemoetkoming, niet als bevel.
7. Want ik zou wel willen dat alle mensen waren zoals ikzelf, maar ieder heeft zijn eigen genadegave van God, de één op deze wijze, de ander op die wijze.
8. Maar ik zeg tegen de ongehuwden en de weduwen: Het is goed voor hen, als zij blijven zoals ik.
9. Maar als zij zich niet kunnen beheersen, laten zij dan trouwen, want het is beter te trouwen dan *van begeerte* te branden.
10. Maar de gehuwden beveel ik - niet ik, maar de Heere - dat een vrouw niet zal scheiden van *haar* man,
11. - en als zij toch gaat scheiden, moet zij ongehuwd blijven of zich met *haar* man verzoenen - en dat een man zijn vrouw niet zal verlaten.
12. Maar tegen de anderen zeg ík, niet de Heere: Als een broeder een ongelovige vrouw heeft en zij ermee instemt bij hem te wonen, moet hij haar niet verlaten.
13. En als een vrouw een ongelovige man heeft en deze stemt ermee in bij haar te wonen, moet zij hem niet verlaten.
14. Want de ongelovige man is geheiligd door *zijn* vrouw en de ongelovige vrouw is geheiligd door *haar* man. Anders waren immers uw kinderen onrein, maar nu zijn zij heilig.
15. Maar als de ongelovige scheiden wil, laat hij scheiden. De broeder of de zuster is in zulke gevallen niet gebonden. God heeft ons echter tot vrede geroepen.
16. Want hoe weet u, vrouw, of u *uw* man zult behouden? Of hoe weet u, man, of u *uw* vrouw zult behouden?
17. Maar zoals God aan ieder heeft toebedeeld, zoals de Heere ieder geroepen heeft, zó moet hij wandelen. En zo schrijf ik *het* in alle gemeenten voor.
18. Is iemand als besnedene geroepen, dan moet hij *die besnijdenis* niet ongedaan laten maken. Is iemand geroepen die onbesneden is, dan moet hij zich niet laten besnijden.
19. Besneden zijn is niets en onbesneden zijn is niets, maar het in acht nemen van de geboden van God.
20. Laat ieder blijven in de roeping waarin hij geroepen is.
21. Bent u als slaaf geroepen, dan moet u zich *daarover* niet bekommeren. Kunt u echter ook vrij worden, maak dan liever van die gelegenheid gebruik.
22. Wie namelijk als slaaf geroepen is in de Heere, is een vrijgelatene van de Heere. Evenzo is hij die als vrije geroepen is, een slaaf van Christus.
23. U bent duur gekocht; word *dus* geen slaven van mensen.
24. Laat ieder voor *het aangezicht van* God blijven, broeders, in de *staat* waarin hij geroepen is.
25. Wat betreft hen die *nog* maagd zijn, heb ik geen bevel van de Heere. Ik geef echter mijn mening als iemand die barmhartigheid van de Heere heeft gekregen om trouw te zijn.
26. Ik denk dat dit goed is met het oog op de aanstaande nood, namelijk dat het voor een mens goed is om zo te zijn.
27. Bent u aan een vrouw verbonden, zoek geen losmaking. Bent u vrij van een vrouw, zoek *dan* geen vrouw.
28. Maar ook als u trouwt, zondigt u niet. Ook als een meisje dat nog maagd is, trouwt, zondigt zij niet. Zulke mensen echter zullen wel verdrukking hebben in het vlees en dat *wil* ik u besparen.
29. Maar dit zeg ik, broeders, dat de tijd beperkt is. Laten zij die vrouwen hebben voortaan zijn alsof ze die niet hebben,
30. en zij die huilen, alsof zij niet huilen, en zij die blij zijn, alsof zij niet blij zijn, en zij die kopen, alsof zij niet bezitten,
31. en zij die van deze wereld gebruikmaken, alsof zij die niet gebruiken. Immers, de gedaante van deze wereld gaat voorbij.
32. En ik wil dat u zonder zorgen bent. De ongehuwde draagt zorg voor de dingen van de Heere, hoe hij de Heere zal behagen.
33. Wie echter gehuwd is, draagt zorg voor de dingen van de wereld, hoe hij *zijn* vrouw zal behagen.
34. Er is onderscheid tussen de *gehuwde* vrouw en het meisje dat nog maagd is. De ongehuwde draagt zorg voor de dingen van de Heere om zowel naar lichaam als naar geest heilig te zijn. Zij echter die gehuwd is, draagt zorg voor de dingen van de wereld, hoe zij *haar* man zal behagen.
35. En dit zeg ik tot uw eigen voordeel, niet om een strik over u heen te werpen, maar *om u te leiden* tot eerbaar *gedrag* en blijvende toewijding aan de Heere, zonder afgeleid te worden.
36. Maar als iemand denkt dat hij ongepast handelt ten opzichte van zijn *aanstaande vrouw* *die nog* maagd *is*, als de jaren van haar jeugd voorbij zijn en het op deze wijze behoort te gebeuren, laat hij doen wat hij wil, hij zondigt niet: laten zij trouwen.
37. Maar wie in zijn hart vastbesloten is en *er* niet *toe* genoodzaakt wordt, maar macht heeft over zijn eigen wil en in zijn hart besloten heeft dat hij zijn eigen *aanstaande vrouw die nog* maagd *is*, *zo* zal houden, die handelt *ook* goed.
38. Dus: ook wie ten huwelijk geeft, handelt goed, maar wie niet ten huwelijk geeft, handelt beter.
39. Een vrouw is door de wet gebonden, zolang haar man leeft. Als haar man echter ontslapen is, is zij vrij om te trouwen met wie zij wil, *maar* alleen in de Heere.
40. Maar zij is gelukkiger, als zij zo blijft, naar mijn mening. En ik denk ook dat ik de Geest van God heb.
