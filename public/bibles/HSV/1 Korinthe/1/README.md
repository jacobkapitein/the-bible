#1 Korinthe 1
1. Paulus, een geroepen apostel van Jezus Christus door de wil van God, en Sosthenes, de broeder,
2. aan de gemeente van God die in Korinthe is, aan de geheiligden in Christus Jezus, geroepen heiligen, met allen die de naam van onze Heere Jezus Christus aanroepen, in elke plaats, zowel hun als onze *Heere*:
3. genade *zij* u en vrede van God, onze Vader, en van de Heere Jezus Christus.
4. Ik dank mijn God altijd voor u, vanwege de genade van God die u gegeven is in Christus Jezus.
5. U bent *namelijk* in alles rijk geworden in Hem, in alle spreken en alle kennis,
6. naarmate het getuigenis van Christus bevestigd is onder u,
7. zodat het u aan geen genadegave ontbreekt, terwijl u de openbaring van onze Heere Jezus Christus verwacht.
8. *God* zal u ook bevestigen tot het einde toe, zodat u onberispelijk zult zijn op de dag van onze Heere Jezus Christus.
9. God is getrouw, door Wie u geroepen bent tot de gemeenschap van Zijn Zoon Jezus Christus, onze Heere.
10. Maar ik roep u ertoe op, broeders, door de Naam van onze Heere Jezus Christus, dat u allen eensgezind bent in uw spreken, en dat er onder u geen scheuringen zijn, maar dat u hecht aaneengesmeed bent, één van denken en één van gevoelen.
11. Want mij is over u bekendgemaakt, mijn broeders, door de *huisgenoten* van Chloë, dat er ruzies onder u zijn.
12. Ik bedoel dit, dat ieder van u zegt: Ik ben van Paulus, ík van Apollos, ík van Kefas, en ík van Christus.
13. Is Christus verdeeld? Is Paulus *soms* voor u gekruisigd? Of bent u in de naam van Paulus gedoopt?
14. Ik dank God dat ik niemand van u gedoopt heb dan Crispus en Gajus,
15. zodat niemand kan zeggen dat ik in mijn naam gedoopt heb.
16. Ik heb echter ook *nog* het huis*gezin* van Stefanas gedoopt. Verder weet ik niet of ik *nog* iemand anders gedoopt heb.
17. Want Christus heeft mij niet gezonden om te dopen, maar om het Evangelie te verkondigen, niet met wijsheid van woorden, opdat het kruis van Christus zijn inhoud niet verliest.
18. Want het woord van het kruis is voor hen die verloren gaan wel dwaasheid, maar voor ons die behouden worden, is het een kracht van God.
19. Want er staat geschreven: Ik zal de wijsheid van de wijzen verloren doen gaan en het verstand van de verstandigen zal Ik tenietdoen.
20. Waar is de wijze? Waar de schriftgeleerde? Waar de redetwister van deze wereld? Heeft God niet de wijsheid van deze wereld dwaas gemaakt?
21. Want omdat, in de wijsheid van God, de wereld door *haar* wijsheid God niet heeft leren kennen, heeft het God behaagd door de dwaasheid van de prediking zalig te maken hen die geloven.
22. Immers, de Joden vragen om een teken en de Grieken zoeken wijsheid;
23. wij echter prediken Christus, de Gekruisigde, voor de Joden een struikelblok en voor de Grieken een dwaasheid.
24. Maar voor hen die geroepen zijn, zowel Joden als Grieken, *prediken wij* Christus, de kracht van God en de wijsheid van God.
25. Want het dwaze van God is wijzer dan de mensen en het zwakke van God is sterker dan de mensen.
26. Let namelijk op uw roeping, broeders: er zijn *onder u* niet veel wijzen naar het vlees, niet veel machtigen, niet veel aanzienlijken.
27. Maar het dwaze van de wereld heeft God uitverkoren om de wijzen te beschamen, en het zwakke van de wereld heeft God uitverkoren om het sterke te beschamen.
28. En het onaanzienlijke van de wereld en het verachte heeft God uitverkoren, en wat niets is, om wat iets is teniet te doen,
29. opdat geen vlees voor Hem zou roemen.
30. Maar uit Hem bent u in Christus Jezus, Die voor ons is geworden wijsheid van God en gerechtigheid, heiliging en verlossing,
31. opdat *het zal zijn* zoals geschreven staat: Wie roemt, laat hij roemen in de Heere.
