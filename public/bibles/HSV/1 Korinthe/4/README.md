#1 Korinthe 4
1. Laat *ieder* mens ons zó beschouwen, *namelijk* als dienaren van Christus en beheerders van de geheimenissen van God.
2. En verder wordt van de beheerders verlangd dat zij betrouwbaar blijken te zijn.
3. Maar het betekent zeer weinig voor mij dat ik door u beoordeeld word of door *enig* menselijk oordeel. Ja, ik beoordeel ook mijzelf niet.
4. Want ik ben mij van niets bewust, maar daardoor ben ik *nog* niet gerechtvaardigd. Wie mij echter beoordeelt, is de Heere.
5. Oordeel daarom niets vóór *de* tijd, totdat de Heere komt. Hij zal ook wat in de duisternis verborgen is aan het licht brengen, en de voornemens van het hart openbaar maken. En dan zal ieder van God lof ontvangen.
6. Deze dingen nu, broeders, heb ik ter wille van u op mijzelf en Apollos toegepast, met de bedoeling dat u van ons leert niets te bedenken boven wat er geschreven staat, opdat niemand zich ten gunste van de een boven de ander verheft.
7. Want wie maakt onderscheid tussen u? En wat hebt u dat u niet hebt ontvangen? En als u het ook ontvangen hebt, waarom roemt u alsof u het niet ontvangen had?
8. U bent al verzadigd, u bent al rijk geworden, u bent al gaan regeren zonder ons. Regeerde u ook maar, opdat ook wij met u zouden mogen regeren!
9. Want ik denk dat God ons, de laatste apostelen, heeft tentoongesteld als *mensen* die ter dood veroordeeld zijn. Wij zijn immers een schouwspel geworden voor de wereld en voor engelen en voor mensen.
10. Wij *zijn* dwaas om Christus' wil, maar u bent wijs in Christus, wij zwak, maar u sterk, u geëerd, maar wij veracht.
11. Tot op dit moment lijden wij én honger én dorst, én zijn wij naakt, én worden wij met vuisten geslagen, én hebben wij geen vaste woonplaats,
12. én spannen wij ons in door met onze eigen handen te werken. Worden wij uitgescholden, *dan* zegenen wij. Worden wij vervolgd, *dan* verdragen wij.
13. Worden wij belasterd, *dan* bidden wij. Wij zijn geworden als het uitvaagsel van de wereld *en* het afschraapsel van allen tot nu toe.
14. Ik schrijf deze dingen niet om u te beschamen, maar als mijn geliefde kinderen wijs ik *u* terecht.
15. Want al had u tienduizend leermeesters in Christus, daarmee *hebt u nog* niet vele vaders: in Christus Jezus heb ík u immers door het Evangelie verwekt.
16. Ik roep u er dus toe op: word mijn navolgers.
17. Daarom heb ik Timotheüs naar u toe gestuurd, die mijn geliefde en trouwe zoon is in de Heere. Hij zal u in herinnering brengen mijn wegen, die in Christus zijn, zoals ik overal in elke gemeente onderwijs.
18. Maar sommigen hebben zich heel gewichtig voorgedaan, alsof ik niet naar u toe zou komen.
19. Maar ik zal spoedig naar u toe komen, zo de Heere wil. En ik zal *dan* van hen die zich zo gewichtig hebben voorgedaan, niet de woorden leren kennen, maar de kracht.
20. Want het Koninkrijk van God bestaat niet in woorden, maar in kracht.
21. Wat wilt u? Moet ik met de roede naar u toe komen, of in liefde en in een geest van zachtmoedigheid?
