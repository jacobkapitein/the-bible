#1 Korinthe 8
1. En wat de afgodenoffers betreft: wij weten dat wij allen kennis bezitten. De kennis maakt opgeblazen, maar de liefde bouwt op.
2. En als iemand denkt iets te weten, dan heeft hij nog niets leren kennen zoals men *het* behoort te kennen.
3. Maar als iemand God liefheeft, is hij door Hem gekend.
4. Wat dus het eten van afgodenoffers betreft: wij weten dat een afgod niets is in de wereld en dat er geen andere God is dan Eén.
5. Want al zijn er ook die goden genoemd worden, hetzij in de hemel, hetzij op de aarde (zoals er vele goden en vele heren zijn),
6. toch is er voor ons *maar* één God: de Vader, uit Wie alle dingen zijn, en wij voor Hem, en één Heere: Jezus Christus, door Wie alle dingen zijn en wij door Hem.
7. Maar niet in allen is *deze* kennis, want sommigen, die in *hun* geweten tot nu toe *niet los zijn* van de afgod, eten *het vlees* als afgodenoffer, en hun geweten, dat zwak is, wordt bevlekt.
8. Voedsel nu brengt ons niet dichter bij God, want hetzij dat wij eten, wij hebben *daardoor bij God* geen overvloed; en hetzij dat wij niet eten, wij lijden *daardoor bij God* geen gebrek.
9. Maar let erop dat deze vrijheid van u niet op een of andere manier een aanstoot wordt voor hen die zwak zijn.
10. Want als iemand u, die *deze* kennis bezit, in een afgodstempel aan tafel ziet aanliggen, zal dan zijn geweten, omdat het zwak is, er niet toe aangezet worden om afgodenoffers te eten?
11. En zal *zo* de broeder die zwak is door uw kennis verloren gaan, *een broeder* voor wie Christus gestorven is?
12. Door zó te zondigen tegen de broeders en *hen in* hun geweten, dat zwak is, te treffen, zondigt u tegen Christus.
13. Daarom, als het voedsel mijn broeder doet struikelen, dan zal ik in eeuwigheid geen vlees *meer* eten, opdat ik mijn broeder geen oorzaak geef tot struikelen.
