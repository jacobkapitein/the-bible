#1 Korinthe 11
1. Wees navolgers van mij, zoals ik *navolger* van Christus *ben*.
2. En ik prijs u, broeders, omdat u in alles aan mij denkt en aan de overleveringen vasthoudt, zoals ik *die* aan u heb overgeleverd.
3. Maar ik wil dat u weet dat Christus het hoofd is van iedere man en de man het hoofd van de vrouw en God het hoofd van Christus.
4. Iedere man die bidt of profeteert en *iets* op *zijn* hoofd heeft, onteert zijn hoofd.
5. Iedere vrouw echter die bidt of profeteert met onbedekt hoofd, onteert haar eigen hoofd, want het is precies hetzelfde alsof zij kaalgeschoren is.
6. Want als een vrouw het *hoofd* niet bedekt heeft, laat zij zich *dan* ook *maar* kaalknippen. Als het echter voor een vrouw schandelijk is kaalgeknipt of kaalgeschoren te zijn, laat zij *dan het hoofd* bedekken.
7. Een man moet het hoofd namelijk niet bedekken, omdat hij het beeld en de heerlijkheid van God is. De vrouw is echter de heerlijkheid van de man.
8. De man immers is niet uit de vrouw, maar de vrouw uit de man.
9. Want ook is een man niet geschapen omwille van de vrouw, maar een vrouw omwille van de man.
10. Daarom moet de vrouw een *teken van* gezag op het hoofd hebben, omwille van de engelen.
11. Evenwel *is* de man niet zonder de vrouw, en de vrouw niet zonder de man, in de Heere.
12. Want zoals de vrouw uit de man voortkomt, zo is ook de man er door de vrouw, maar alle dingen *zijn* uit God.
13. Oordeel bij uzelf: is het gepast dat een vrouw *met* onbedekt *hoofd* tot God bidt?
14. Of leert ook de natuur zelf u niet dat als een man lang haar draagt, het een oneer voor hem is?
15. Maar als een vrouw lang haar draagt, is het voor haar een eer, omdat het lange haar als een bedekking aan haar gegeven is.
16. Maar als iemand op twist uit lijkt te zijn, wij hebben een dergelijke gewoonte niet, en de gemeenten van God evenmin.
17. Maar in wat ik nu beveel, prijs ik *u* niet, omdat u, wanneer u samenkomt, er niet beter, maar slechter van wordt.
18. Want ten eerste hoor ik dat er als u samenkomt in de gemeente verdeeldheid onder u is, en ten dele geloof ik dat.
19. Want er moeten ook afwijkingen in de leer onder u zijn, opdat wie beproefd blijken te zijn, in uw midden openbaar komen.
20. Zoals u nu bij elkaar samenkomt, is *dat* niet het eten van het Avondmaal van de Heere.
21. Want bij het eten gebruikt iedereen van tevoren *al* zijn eigen avondmaal en *dan* heeft de één honger, terwijl de ander dronken is.
22. Hebt u dan geen huizen om er te eten en te drinken? Of minacht u de gemeente van God en beschaamt u hen die niets hebben? Wat moet ik *nu* tegen u zeggen? Zal ik u hierin prijzen? Ik prijs u niet.
23. Want ik heb van de Heere ontvangen, wat ik u ook heb overgeleverd, dat de Heere Jezus in de nacht waarin Hij werd verraden, brood nam,
24. en nadat Hij gedankt had, brak Hij het en zei: Neem, eet, dit is Mijn lichaam, dat voor u gebroken wordt. Doe dat tot Mijn gedachtenis.
25. Evenzo *nam Hij* ook de drinkbeker, na het gebruiken van de maaltijd, en zei: Deze drinkbeker is het nieuwe verbond in Mijn bloed. Doe dat, zo dikwijls als u *die* drinkt, tot Mijn gedachtenis.
26. Want zo dikwijls als u dit brood eet en deze drinkbeker drinkt, verkondig de dood van de Heere, totdat Hij komt.
27. Daarom, wie op onwaardige wijze dit brood eet of de drinkbeker van de Heere drinkt, is schuldig aan het lichaam en bloed van de Heere.
28. Maar laat *ieder* mens zichzelf beproeven en laat hij zó eten van het brood en drinken uit de drinkbeker.
29. Want wie op onwaardige wijze eet en drinkt, die eet en drinkt zichzelf een oordeel, omdat hij het lichaam van de Heere niet onderscheidt.
30. Daarom zijn er onder u veel zwakken en zieken, en velen zijn ontslapen.
31. Want als wij onszelf zouden beoordelen, zouden wij niet geoordeeld worden.
32. Maar als wij geoordeeld worden, worden wij door de Heere bestraft, opdat wij niet met de wereld veroordeeld zouden worden.
33. Daarom, mijn broeders, als u samenkomt om te eten, wacht op elkaar.
34. Maar als iemand honger heeft, laat hij thuis eten, opdat u niet tot een oordeel samenkomt. Wat betreft de overige zaken zal ik opdracht geven wanneer ik kom.
