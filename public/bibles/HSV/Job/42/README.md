#Job 42
1. Toen antwoordde Job de HEERE en zei: 
2. Ik weet dat U alles vermag, en geen plan is onmogelijk voor U. 
3. Wie is hij, *zegt U*, die *Mijn* raad verbergt zonder kennis? Zo heb ik verkondigd wat ik niet begreep, dingen die te wonderlijk voor mij zijn en die ik niet weet. 
4. Luister nu, en ík zal spreken! Ik zal U ondervragen: maak *het* mij bekend! 
5. *Alleen* door het luisteren met het oor had ik U gehoord, maar nu heeft mijn oog U gezien. 
6. Daarom veracht ik *mijzelf* en ik heb berouw, op stof en as.
7. Nadat de HEERE deze woorden tot Job gesproken had, gebeurde het dat de HEERE tegen Elifaz, de Temaniet, zei: Mijn toorn is ontbrand tegen u en tegen uw twee vrienden, want u hebt niet juist over Mij gesproken, zoals Mijn dienaar Job.
8. Neem daarom zeven jonge stieren en zeven rammen voor u, en ga naar Mijn dienaar Job. Breng brandoffers voor u en laat Mijn dienaar Job voor u bidden. Want alleen zijn gebed zal Ik aannemen, zodat Ik met u niet doe naar uw dwaasheid; want u hebt niet juist over Mij gesproken, zoals Mijn dienaar Job.
9. Toen gingen Elifaz, de Temaniet, en Bildad, de Suhiet *en* Zofar, de Naämathiet, heen, en deden zoals de HEERE tot hen gesproken had; en de HEERE nam het gebed van Job aan.
10. En de HEERE bracht een omkeer in het levenslot van Job, toen hij gebeden had voor zijn vrienden. De HEERE vermeerderde alles wat Job *bezeten* had tot het dubbele toe.
11. Al zijn broers en al zijn zusters en allen die hem vroeger gekend hadden, kwamen bij hem en gebruikten de maaltijd met hem in zijn huis. Zij betuigden hem hun medeleven en vertroostten hem over al het onheil dat de HEERE over hem gebracht had. Zij gaven hem ieder een geldstuk en een gouden ring.
12. En de HEERE zegende het latere *leven* van Job meer dan zijn eerdere. Hij had veertienduizend schapen, zesduizend kamelen, duizend juk runderen en duizend ezelinnen.
13. Hij kreeg zeven zonen en drie dochters.
14. En hij gaf de eerste de naam Jemima, de tweede de naam Kezia, en de derde de naam Keren-Happuch.
15. Zulke mooie vrouwen als de dochters van Job waren er in heel het land niet te vinden, en hun vader gaf hun een erfelijk bezit onder hun broers.
16. Job leefde daarna *nog* honderdveertig jaar, en hij zag zijn kinderen en de kinderen van zijn kinderen, vier generaties.
17. En Job stierf, oud en van dagen verzadigd.
