#Job 11
1. Toen antwoordde Zofar, de Naämathiet, en zei: 
2. Moet de veelheid van woorden niet beantwoord worden, en heeft een man die veel praat, *daarmee ook* gelijk? 
3. Zou je holle praat mensen tot zwijgen kunnen brengen, en zou jij spotten zonder dat iemand *je* beschaamd maakt? 
4. Want je hebt gezegd: Mijn inzicht is zuiver, en ik ben rein in Uw ogen. 
5. Maar och, sprak God Zelf maar, en opende Hij Zijn lippen *maar* tegen je. 
6. Maakte Hij jou de verborgenheden van de wijsheid maar bekend, want de wijsheid is *nog* dubbel *zo groot*! Weet dat God terwille van jou *veel* van je ongerechtigheid vergeet. 
7. Kun jij vinden wat God onderzoekt? Kun jij de volmaaktheid van de Almachtige doorgronden? 
8. Zij is hoger dan de hemel, wat kun jij *daar* doen? Zij is dieper dan de hel, wat kun jij *daarvan* weten? 
9. Haar reikwijdte is langer dan de aarde, en breder dan de zee. 
10. Als Hij voorbijgaat en *iemand* laat opsluiten of bij Zich roept, wie zal Hem daarvan afhouden? 
11. Want Híj kent de valsaards en Hij ziet het onrecht; zou Hij er dan niet op letten? 
12. Dan zou een verstandeloos mens verstandig worden, en het veulen van een wilde ezel *als* mens geboren worden. 
13. Als jíj je hart bereid hebt, spreid dan je handen naar Hem uit. 
14. Als er onrecht in je hand is, doe dat ver weg; en laat er geen onrecht in je tenten wonen. 
15. Ja, dan kun je je gezicht opheffen uit *alle* ellende, dan zul je vast *staan* en niet bevreesd zijn. 
16. Voorzeker, jíj zult de moeite vergeten, je zult er *net zo min* aan denken als aan water dat langsgestroomd is. 
17. Helderder dan de middag*zon* zal *je* leven opgaan; wat donker is, zal als de morgen zijn. 
18. Je zult vertrouwen, omdat er hoop is; je zult rondspeuren, maar je kunt onbezorgd gaan liggen. 
19. Je zult neerliggen en niemand zal *je* schrik aanjagen; velen zullen trachten je gunstig te stemmen. 
20. Maar de ogen van de goddelozen zullen bezwijken, voor hen is *de mogelijkheid tot* ontvluchten verloren. Het uitblazen van de ziel is hun *enige* hoop.
