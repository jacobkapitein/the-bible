#Job 18
1. Toen antwoordde Bildad, de Suhiet, en zei: 
2. Hoe lang *duurt* het, voor jullie een einde aan *jullie* woorden maken? Krijg inzicht, en daarna zullen wij spreken. 
3. Waarom worden wij als vee beschouwd, en zijn wij onrein in jullie ogen? 
4. Jij, die je ziel verscheurt in je toorn - zou de aarde omwille van jou verlaten worden, en zou een rots van zijn plaats gehaald worden? 
5. Ja, het licht van de goddelozen wordt uitgedoofd, en de vlam van zijn vuur zal niet *meer* schijnen. 
6. Het licht wordt in zijn tent verduisterd, en zijn lamp boven hem wordt uitgedoofd. 
7. Zijn krachtige schreden worden belemmerd, en zijn *eigen* raad werpt hem neer. 
8. Want met zijn voeten wordt hij in een net geworpen, en hij wandelt over een vlechtwerk *van een vangkuil*. 
9. Een strik grijpt *hem* bij de hiel, een valstrik overweldigt hem. 
10. Een touw is voor hem in de aarde verborgen, een val is voor hem *verborgen* op het pad. 
11. Verschrikkingen jagen hem rondom angst aan en jagen zijn voeten voort. 
12. Zijn kracht zal tot honger worden, en de ondergang staat klaar aan zijn zijde. 
13. De eerstgeborene van de dood zal de stukken van zijn huid verteren, zijn ledematen zal hij verteren. 
14. Zijn vertrouwen zal uit zijn tent gerukt worden; dat doet hem voortschrijden naar de koning van de verschrikkingen. 
15. In zijn tent woont wat niet van hem is; over zijn woning zal zwavel gestrooid worden. 
16. Vanonder verdorren zijn wortels, en vanboven worden zijn twijgen afgesneden. 
17. De gedachtenis aan hem zal van de aarde vergaan, en hij zal geen naam hebben op de straten. 
18. Men zal hem wegstoten van het licht in de duisternis, en men zal hem van de wereld verjagen. 
19. Hij zal geen zoon of kleinzoon hebben onder zijn volk, en niemand zal in zijn woning overblijven. 
20. Over de dag van zijn *ondergang* zullen zij die na hem komen, ontzet zijn, en de ouderen zullen met schrik bevangen worden. 
21. Zeker, zo *vergaat het* de woning van wie onrecht doet, en dit is de plaats *van hem die* God niet kent.
