#Job 37
1. Ja, hierover beeft mijn hart, en het springt op van zijn plaats. 
2. Luister aandachtig naar het daveren van Zijn stem, en naar het geluid *dat* uit Zijn mond komt! 
3. Hij laat het los onder heel de hemel, en Zijn licht tot over de einden van de aarde. 
4. Daarna brult Hij met *Zijn* stem; Hij dondert met de stem van Zijn majesteit. Hij houdt die dingen niet terug, als Zijn stem gehoord wordt. 
5. God dondert wonderbaar met Zijn stem; Hij doet grote dingen en wij begrijpen ze niet. 
6. Want Hij zegt tegen de sneeuw: Wees op de aarde. Ook *tegen* de slagregen van de regen; en *dan* is er de slagregen van Zijn sterke regens. 
7. Hij verzegelt de hand van ieder mens, zodat alle mensen Zijn werk kennen. 
8. De *wilde* dieren gaan naar *hun* schuilplaatsen, en blijven in hun holen. 
9. Uit *Zijn* kamer komt de wervelwind, en van de verstrooiende *winden komt* de kou. 
10. Door de adem van God geeft Hij ijs, zodat de brede wateren verstijven. 
11. Ook maakt Hij de wolken zwaar van vocht; Hij spreidt de wolk van Zijn licht uit. 
12. Die gaat naar Zijn wijze raad alle kanten uit, om te doen alles wat Hij hun gebiedt op het oppervlak van de wereld, op de aarde. 
13. Hij beschikt het voor Zijn land, hetzij tot een roede, hetzij tot goedertierenheid. 
14. Hoor dit aan, Job! Blijf staan en let op de wonderen van God. 
15. Weet je hoe God ze rangschikt, en *hoe* Hij het licht van Zijn wolk laat schijnen? 
16. Weet je hoe de wolken zweven? *Ken je* de wonderen van Hem Die volmaakt in kennis is? 
17. *Weet je* hoe je kleren warm worden als Hij de aarde stil maakt vanuit het zuiden? 
18. Heb je *samen* met Hem de hemel uitgespannen, die vast is als een gegoten spiegel? 
19. Maak ons bekend wat wij tegen Hem moeten zeggen, *want* wij kunnen niets *voor Hem* uiteenzetten vanwege de duisternis. 
20. Zal het aan Hem verteld worden, als ik *zo* spreek? Als iemand *dat* zegt, zal hij zeker verslonden worden. 
21. Nu ziet men het licht niet, het schijnt in de wolken, *maar* als de wind langsgaat, zuivert hij die. 
22. Uit het noorden komt goud; bij God is een ontzagwekkende majesteit! 
23. De Almachtige, wij kunnen Hem niet vinden; Hij is groot van kracht en recht en hoogst rechtvaardig; Hij onderdrukt niet. 
24. Daarom vrezen de mensen Hem; *maar* alle *eigen*wijzen van hart ziet Hij niet aan.
