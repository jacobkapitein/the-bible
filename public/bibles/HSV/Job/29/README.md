#Job 29
1. En Job hief opnieuw zijn spreuk aan en zei: 
2. Och, was ik maar zoals in de maanden van weleer, zoals in de dagen *toen* God mij bewaarde! 
3. Toen Hij Zijn lamp liet schijnen boven mijn hoofd, *en* ik bij Zijn licht door de duisternis wandelde. 
4. Was ik *maar* zoals in de dagen van mijn jeugd, toen de vertrouwelijke omgang met God over mijn tent was. 
5. Toen de Almachtige nog met mij was, *en* mijn jongens rondom mij. 
6. Toen ik mijn voeten baadde in boter, en de rots bij mij beken van olie uitgoot. 
7. Toen ik door de stad naar de poort ging, *toen* ik mijn zetel op het plein liet klaarzetten, 
8. zagen de jongens mij en hielden zich schuil, en stokouden stonden op *en* bleven staan. 
9. Vorsten hielden *hun* woorden in, en legden de hand op hun mond. 
10. De stem van de vorsten verstomde, en hun tong kleefde aan hun gehemelte. 
11. Als een oor *mij* hoorde, prees het mij gelukkig; als een oog *mij* zag, getuigde het *ten gunste* van mij. 
12. Want ik bevrijdde de ellendige die om hulp riep, en de wees die geen helper had. 
13. De zegen van hem die verloren ging, kwam over mij; en het hart van de weduwe deed ik vrolijk zingen. 
14. Ik bekleedde mij met gerechtigheid, en die bekleedde mij; mijn recht was als een mantel en een tulband. 
15. Voor de blinde was ik *als* ogen, en voor de kreupele was ik *als* voeten. 
16. Ik was een vader voor de armen, en de aanklacht *die* ik niet kende, onderzocht ik. 
17. Ik brak de hoektanden van wie onrecht deed, en rukte de prooi uit zijn tanden. 
18. Ik zei: Ik zal in mijn *eigen* nest de geest geven, en ik zal de dagen talrijk maken als het zand. 
19. Mijn wortel was uitgestrekt naar het water, en dauw overnachtte op mijn twijgen. 
20. Mijn eer was *steeds* nieuw bij mij, en mijn boog vernieuwde zich in mijn hand. 
21. Zij luisterden naar mij, en wachtten, en zwegen om mijn raad *te horen*. 
22. Na mijn woorden spraken zij niet opnieuw, en m√≠jn woorden druppelden op hen neer. 
23. Want zij wachtten op mij, zoals *op* de regen, en sperden hun mond open, *zoals* naar de late regen. 
24. Lachte ik hun toe, zij geloofden het niet; en het licht van mijn aangezicht konden zij niet verdonkeren. 
25. Ik koos hun weg en zat aan het hoofd, en ik woonde als een koning onder de troepen, als iemand die treurenden troost.
