#1 Koningen 6
1. Het gebeurde nu in het vierhonderdtachtigste jaar na de uittocht van de Israëlieten uit het land Egypte, in het vierde jaar van het koningschap van Salomo over Israël, in de maand Ziv (dat is de tweede maand), dat hij het huis van de HEERE bouwde.
2. En het huis, dat de koning Salomo voor de HEERE bouwde, was zestig el in zijn lengte, twintig *el* in zijn breedte en dertig el in zijn hoogte.
3. En de voorhal, vóór aan de grote zaal van het huis, was twintig el in zijn lengte, overeenkomstig de breedte van het huis, *en* tien el in zijn breedte, vóór aan het huis.
4. Hij maakte voor het huis vensters voorzien van kozijnen met traliewerk.
5. En rondom tegen de muur van het huis bouwde hij een uitbouw, tegen de muren van het huis rondom, *zowel* van de grote zaal als van het binnenste heiligdom. Zo maakte hij zijkamers rondom.
6. De onderste *verdieping van deze* uitbouw was vijf el in zijn breedte, de middelste was zes el in zijn breedte, en de derde was zeven el in zijn breedte, want hij had aan het huis rondom aan de buitenkant uitdiepingen gemaakt, zonder in te grijpen in de muren van het huis.
7. Het huis nu werd, toen het gebouwd werd, met afgewerkte stenen gebouwd, *zoals die waren* aangevoerd, zodat geen hamers of bijlen *of* enig *ander* ijzeren gereedschap in het huis gehoord werden toen het gebouwd werd.
8. De ingang van de middelste zijkamer bevond zich aan de rechterzijde van het huis. En met wenteltrappen ging men naar boven naar de middelste *verdieping* en van de middelste naar de derde.
9. Zo bouwde hij het huis en voltooide het. Hij bedekte het huis met dwarsbalken en rijen van ceders.
10. Hij bouwde ook de uitbouw tegen heel het huis, vijf el in zijn hoogte, en hij bevestigde die aan het huis met cederhout.
11. Toen kwam het woord van de HEERE tot Salomo:
12. Wat dit huis betreft, dat u aan het bouwen bent, als u overeenkomstig Mijn verordeningen wandelt, Mijn bepalingen houdt, al Mijn geboden in acht neemt door overeenkomstig daarmee te wandelen, dan zal ik Mijn woord, dat Ik tot uw vader David gesproken heb, aan u gestand doen.
13. Ik zal in het midden van de Israëlieten wonen en Ik zal Mijn volk Israël niet verlaten.
14. Zo bouwde Salomo het huis en voltooide het.
15. Ook bouwde hij de wanden van het huis vanbinnen met ceder*houten* planken. Van de vloer van het huis tot aan de wanden *ter hoogte* van het dak overdekte hij ze vanbinnen met hout. Hij overdekte de vloer van het huis met planken van cipressen.
16. Verder bouwde hij de *laatste* twintig el vanaf de *achter*zijde van het huis met ceder*houten* planken *tot een vertrek*, vanaf de vloer tot aan de wanden *ter hoogte van het dak*. Hij bouwde *het* voor Hem binnenin tot een binnenste heiligdom, tot het heilige der heiligen.
17. Het huis nu was veertig el, dat wil zeggen de grote zaal aan de voorzijde.
18. Het ceder*hout* van het huis aan de binnenkant was voorzien van houtsnijwerk met kolokwinten en ontluikende bloemen. Het was één en al ceder*hout*, er was geen steen te zien.
19. Het binnenste heiligdom midden in het huis maakte hij binnenin gereed, om daar de ark van het verbond van de HEERE te plaatsen.
20. Het binnenste heiligdom vooraan was twintig el in *zijn* lengte, twintig el in *zijn* breedte en twintig el in zijn hoogte. Hij overtrok die met bladgoud. Ook overtrok hij het altaar van ceder*hout* *daarmee*.
21. Salomo overtrok het huis vanbinnen met bladgoud, en hij hing gouden kettingen voor het binnenste heiligdom, dat hij met goud overtrokken had.
22. Zo overtrok hij het hele huis met goud, totdat heel het huis voltooid was. Verder overtrok hij het hele altaar dat bij het binnenste heiligdom hoorde, met goud.
23. In het binnenste heiligdom maakte hij twee cherubs van olijfwilgenhout, elk tien el in zijn hoogte.
24. Nu was de ene vleugel van de cherub vijf el en de andere vleugel van de cherub was *ook* vijf el. *De afstand* van het einde van zijn *ene* vleugel tot aan het einde van zijn *andere* vleugel was tien el.
25. Ook de andere cherub was tien el. Beide cherubs hadden één maat en één vorm.
26. De hoogte van de ene cherub was tien el, evenals die van de andere cherub.
27. Hij zette de cherubs midden in het binnenste huis. De cherubs spreidden *hun* vleugels *zo* uit, dat de vleugel van de ene de *ene* wand raakte, en de vleugel van de andere cherub de andere wand raakte. En hun *andere* vleugels raakten elkaar in het midden van het huis, vleugel aan vleugel.
28. Hij overtrok de cherubs met goud.
29. En op alle wanden van het huis rondom bracht hij graveringen van houtsnijwerk aan: cherubs, dadelpalmen en ontluikende bloemen, vanbinnen en vanbuiten.
30. En de vloer van het huis overtrok hij vanbinnen en vanbuiten met goud.
31. Voor de ingang van het binnenste heiligdom maakte hij deuren van olijfwilgenhout. Het raamwerk van de deurposten vormde een vijfhoek.
32. De twee deuren waren ook van olijfwilgenhout. Hij bracht er houtsnijwerk op aan: cherubs, dadelpalmen en ontluikende bloemen, die hij met goud overtrok. Ook op de cherubs en op de dadelpalmen bracht hij goud aan.
33. Zo maakte hij ook voor de ingang van de grote zaal deurposten van olijfwilgenhout, vierhoekig in vorm,
34. met twee deuren van cipressenhout. Twee zijden van de ene deur waren draaibaar en twee zijden van de andere deur waren draaibaar.
35. Hij bracht er *houtsnijwerk* op aan: cherubs, dadelpalmen en ontluikende bloemen, die hij overtrok met goud, glad uitgeslagen over het gegraveerde.
36. Daarna bouwde hij de binnenste voorhof van drie lagen gehouwen stenen en een laag balken van ceder*hout*.
37. In het vierde jaar werd de fundering van het huis van de HEERE gelegd, in de maand Ziv.
38. En in het elfde jaar, in de maand Bul, dat is de achtste maand, had hij *de bouw* van het huis voltooid, helemaal volgens de afspraken erover en helemaal volgens de bepaling daaromtrent. Dus bouwde hij het *in* zeven jaar.
