#1 Koningen 3
1. Salomo ging huwelijksbanden aan met de farao, de koning van Egypte: hij nam de dochter van de farao *tot vrouw* en bracht haar in de stad van David, totdat hij de bouw van zijn huis, het huis van de HEERE en de muur rondom Jeruzalem had voltooid.
2. Alleen offerde het volk *nog* op de hoogten, want tot *in* die dagen was er *nog* geen huis voor de Naam van de HEERE gebouwd.
3. Salomo had de HEERE lief, door te wandelen overeenkomstig de verordeningen van zijn vader David. Alleen bracht hij *slacht*offers en reukoffers op de *offer*hoogten.
4. De koning ging naar Gibeon om daar te offeren, omdat de hoogte *daar* de belangrijkste was. Duizend brandoffers bracht Salomo op dat altaar.
5. In Gibeon verscheen de HEERE 's nachts aan Salomo in een droom, en God zei: Vraag wat Ik u geven zal.
6. Salomo zei: Ú hebt aan Uw dienaar David, mijn vader, grote goedertierenheid bewezen, zoals hij voor Uw aangezicht gewandeld heeft, in trouw, in rechtvaardigheid en in oprechtheid van hart bij U. En U hebt dit grote *blijk van* goedertierenheid aan hem bewezen dat U hem een zoon gaf *die* op zijn troon zit, zoals op deze dag.
7. Nu dan, HEERE, mijn God! Ú hebt Uw dienaar koning gemaakt in de plaats van mijn vader David. Ík ben echter een jonge man: ik weet niet uit of in te gaan.
8. En Uw dienaar is te midden van Uw volk *geplaatst*, dat U verkozen hebt, een groot volk, dat vanwege de menigte niet geteld of geschat kan worden.
9. Geef dan Uw dienaar een opmerkzaam hart, om recht te *kunnen* spreken over Uw volk, om met inzicht onderscheid te *kunnen* maken tussen goed en kwaad, want wie zou over dit machtige volk van U kunnen rechtspreken?
10. Het was goed in de ogen van de Heere, dat Salomo dit gevraagd had.
11. God zei tegen hem: Omdat u hierom gevraagd hebt, en niet gevraagd hebt om een lang leven voor uzelf; *omdat* u niet om rijkdom voor uzelf hebt gevraagd en niet om de dood van uw vijanden hebt gevraagd, maar om inzicht hebt gevraagd voor uzelf om naar rechtszaken te *kunnen* luisteren,
12. zie, *daarom* doe Ik overeenkomstig uw woorden: zie, Ik geef u een wijs en verstandig hart, zodat uws gelijke er vóór u niet geweest is, en uws gelijke na u niet zal opstaan.
13. En zelfs dat waar u niet om gevraagd hebt, geef Ik u: zowel rijkdom als eer, zodat niemand onder de koningen uws gelijke zal zijn, al uw dagen.
14. En als u in Mijn wegen gaat door Mijn verordeningen en Mijn geboden in acht te nemen, zoals uw vader David gewandeld heeft, dan zal Ik uw dagen verlengen.
15. Toen werd Salomo wakker, en zie, het was een droom. En hij kwam in Jeruzalem, en stond voor de ark van het verbond van de Heere, bracht brandoffers, bereidde dankoffers en richtte een maaltijd aan voor al zijn dienaren.
16. Toen kwamen er twee vrouwen, hoeren, bij de koning, en zij gingen voor hem staan.
17. De ene vrouw zei: Och, mijn heer, ik en deze vrouw wonen in één huis, en ik heb bij haar in huis *een kind* gebaard.
18. Het gebeurde op de derde dag nadat ik gebaard had, dat deze vrouw ook *een kind* baarde. Nu waren wij samen, geen vreemde was er bij ons in huis; alleen wij tweeën waren in huis.
19. Toen is de zoon van deze vrouw 's nachts gestorven, omdat zij op hem gelegen had.
20. En zij is midden in de nacht opgestaan, heeft mijn zoon bij mij weggenomen, terwijl uw dienares sliep, en heeft hem in haar schoot gelegd; en haar dode zoon legde zij in mijn schoot.
21. Toen ik 's morgens opstond om mijn zoon te voeden, zie, hij was dood. *Diezelfde* morgen echter bekeek ik hem goed, en zie, het was mijn zoon niet, die ik gebaard had.
22. Toen zei de andere vrouw: Niet waar, de levende is mijn zoon, en de dode is uw zoon. De eerste zei daarentegen: Niet waar, de dode is uw zoon, en de levende is mijn zoon! Zo spraken zij ten overstaan van de koning.
23. Toen zei de koning: Deze zegt: Dit is mijn zoon, de levende, en uw zoon is de dode, en die zegt: Niet waar, uw zoon is de dode en mijn zoon is de levende.
24. Vervolgens zei de koning: Breng mij een zwaard; en zij brachten een zwaard bij de koning.
25. En de koning zei: Snijd dat levende kind in tweeën, en geef de helft aan de één en de helft aan de ander.
26. Maar de vrouw van wie de levende zoon was - want haar medelijden werd opgewekt vanwege haar zoon - zei tegen de koning: Och, mijn heer! Geef haar het levende kind, en dood het in geen geval. Maar de ander zei: Het zal niet voor mij en ook niet voor u zijn, snijd *het* doormidden.
27. Toen antwoordde de koning en zei: Geef haar het levende kind, en dood het in geen geval: zij is zijn moeder.
28. En heel Israël hoorde het oordeel dat de koning geveld had, en men had ontzag voor de koning, want zij zagen dat de wijsheid van God in hem was om recht te doen.
