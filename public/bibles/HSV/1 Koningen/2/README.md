#1 Koningen 2
1. Toen de dagen van David naderbij kwamen, dat hij zou sterven, gebood hij zijn zoon Salomo:
2. Ik ga de weg van heel de aarde. Wees dan sterk en wees een man.
3. Vervul *je* taak ten behoeve van de HEERE, je God, door in Zijn wegen te gaan, *en* door Zijn verordeningen, Zijn geboden, Zijn bepalingen en Zijn getuigenissen in acht te nemen, zoals geschreven staat in de wet van Mozes, opdat je verstandig zult handelen bij alles wat je doet, *bij* alles waar je je op richt.
4. Opdat de HEERE Zijn woord dat Hij over mij gesproken heeft, gestand zal doen: Als jouw zonen op hun weg letten, door trouw met heel hun hart en met heel hun ziel voor Mijn aangezicht te wandelen, zal het je niet ontbreken aan een man op de troon van Israël.
5. En ook jíj weet wat Joab, de zoon van Zeruja, mij aangedaan heeft, *en* wat hij met de twee legerbevelhebbers van Israël gedaan heeft, met Abner, de zoon van Ner, en met Amasa, de zoon van Jether: hij heeft hen gedood en oorlogsbloed vergoten in vredes*tijd*. Daarbij bracht hij oorlogsbloed op de gordel die om zijn middel zat, en op de schoenen die aan zijn voeten zaten.
6. Handel daarom naar je wijsheid, maar laat zijn grijze haar niet in vrede in het graf neerdalen.
7. Maar aan de zonen van Barzillaï uit Gilead moet je goedertierenheid bewijzen, zodat zij zullen zijn onder hen die aan jouw tafel eten, want zo traden zij mij tegemoet, toen ik vluchtte voor je broer Absalom.
8. En zie, bij jou is *ook* Simeï, de zoon van Gera, de Benjaminiet uit Bahurim. Hij vervloekte mij met een verschrikkelijke vloek, op de dag dat ik naar Mahanaïm ging. Hij kwam echter ook naar de Jordaan, mij tegemoet. Toen zwoer ik hem bij de HEERE: Ik zal u niet met het zwaard doden!
9. Maar nu, houd hem niet voor onschuldig, want je bent een wijs man. Jij zult *wel* weten wat je met hem doen moet om zijn grijze haar met bloed in het graf te doen neerdalen.
10. David ging bij zijn vaderen te ruste en werd begraven in de stad van David.
11. De tijd nu die David over Israël geregeerd heeft, is veertig jaar. Zeven jaar heeft hij in Hebron geregeerd, en in Jeruzalem heeft hij drieëndertig jaar geregeerd.
12. Salomo zat op de troon van zijn vader David. Zijn koningschap werd zeer bevestigd.
13. Toen kwam Adonia, de zoon van Haggith, bij Bathseba, de moeder van Salomo, en zij zei: Is je komst *met* vrede? Hij zei: *Met* vrede.
14. Daarna zei hij: Ik heb een vraag aan u. Zij zei: Spreek.
15. Toen zei hij: Ú weet dat het koningschap mij toekwam. Heel Israël had zich erop ingesteld dat ik koning zou worden. Maar het koningschap nam een wending: het is aan mijn broer gekomen, want door de HEERE is het aan hem gekomen.
16. Nu zou ik u één verzoek willen doen. Wijs mij niet af. Zij zei tegen hem: Spreek.
17. Hij zei: Zeg toch tegen koning Salomo - want hij zal u niet afwijzen - dat hij mij Abisag uit Sunem tot vrouw geeft.
18. Bathseba zei: Goed, ik zal met de koning over je spreken.
19. Zo kwam Bathseba bij koning Salomo om met hem over Adonia te spreken. De koning stond op, *ging* haar tegemoet en boog zich voor haar neer. Daarna ging hij op zijn troon zitten en liet een stoel voor de koningin-moeder neerzetten en zij ging aan zijn rechterhand zitten.
20. Toen zei zij: Ik wil je één klein verzoek doen. Wijs mij niet af. De koning zei tegen haar: Vraag *maar*, mijn moeder, want ik zal u niet afwijzen.
21. Zij zei: Laat Abisag uit Sunem aan je broer Adonia tot vrouw gegeven worden.
22. Toen antwoordde koning Salomo en zei tegen zijn moeder: Waarom vraagt u Abisag uit Sunem voor Adonia? Vraag dan *ook maar* het koningschap voor hem, want hij is mijn broer die ouder is dan ik. Ja, *vraag het maar*, voor hem, voor de priester Abjathar en voor Joab, de zoon van Zeruja.
23. En koning Salomo zwoer bij de HEERE: God mag zó en nog veel erger met mij doen! Voorzeker, ten koste van zijn leven heeft Adonia dit woord gesproken!
24. Nu, *zo waar* de HEERE leeft, Die mij aangesteld heeft en mij op de troon van mijn vader David heeft doen zitten, en Die voor mij een *konings*huis gemaakt heeft, zoals Hij gesproken had, voorzeker, Adonia moet vandaag *nog* ter dood gebracht worden!
25. En koning Salomo stuurde door de dienst van Benaja, de zoon van Jojada, *een bevel*, en deze stak hem neer, zodat hij stierf.
26. En tegen de priester Abjathar zei de koning: Ga naar Anathoth, naar uw akkers, want u bent een man des doods. Op deze dag zal ik u echter niet ter dood brengen, omdat u de ark van de Heere HEERE voor mijn vader David uit gedragen hebt, en omdat u in alles waarin mijn vader onderdrukt werd, *ook* onderdrukt werd.
27. Zo verdreef Salomo Abjathar, zodat hij geen priester van de HEERE meer zou zijn, en *zo* liet hij het woord van de HEERE in vervulling gaan dat Hij over het huis van Eli in Silo gesproken had.
28. Toen dit gerucht Joab bereikte - Joab had zich immers achter Adonia geschaard, maar achter Absalom had hij zich niet geschaard - vluchtte Joab naar de tent van de HEERE en greep de horens van het altaar vast.
29. En aan koning Salomo werd bekendgemaakt dat Joab naar de tent van de HEERE was gevlucht, en zie, hij bevond zich bij het altaar. Toen stuurde Salomo Benaja, de zoon van Jojada, *erheen* en zei: Ga, steek hem dood.
30. Benaja kwam bij de tent van de HEERE en zei tegen hem: Dit zegt de koning: Kom naar buiten. Maar hij zei: Nee, want hier zal ik sterven. En Benaja bracht verslag uit aan de koning en zei: Dit heeft Joab gesproken, ja, dit heeft hij mij geantwoord.
31. De koning zei tegen hem: Doe zoals hij gesproken heeft, steek hem dood en begraaf hem, en neem *zo* het bloed dat Joab zonder reden vergoten heeft, van mij en van het huis van mijn vader weg.
32. Zo zal de HEERE zijn bloed op zijn hoofd doen terugkeren, omdat hij twee mannen, rechtvaardiger en beter dan hij, neergestoken en hen met het zwaard gedood heeft, terwijl mijn vader David *er* niet *van* wist: Abner, de zoon van Ner, de bevelhebber van het leger van Israël, en Amasa, de zoon van Jether, de bevelhebber van het leger van Juda.
33. Zo zal hun bloed op het hoofd van Joab terugkeren, en op het hoofd van zijn nageslacht, voor eeuwig; maar David, zijn nageslacht, zijn huis en zijn troon zullen van de HEERE voor eeuwig vrede hebben.
34. Benaja, de zoon van Jojada, ging *op weg*, stak hem neer en doodde hem. Hij werd begraven in zijn huis in de woestijn.
35. En de koning stelde Benaja, de zoon van Jojada, in zijn plaats aan over het leger, en de priester Zadok stelde de koning aan in de plaats van Abjathar.
36. Daarna stuurde de koning *een bode* en liet Simeï roepen en zei tegen hem: Bouw een huis voor uzelf in Jeruzalem en ga daar wonen. Ga daar echter niet vandaan, waar dan ook heen.
37. Want het zal gebeuren, op de dag dat u *de stad* uitgaat en de beek Kidron oversteekt, dat u zeker weten kunt dat u beslist zult sterven. Uw bloed zal op uw hoofd rusten.
38. Simeï zei tegen de koning: *Dit* woord is goed. Zoals mijn heer de koning gesproken heeft, zo zal uw dienaar doen. En Simeï woonde vele dagen in Jeruzalem.
39. Maar na verloop van drie jaar gebeurde het dat twee slaven van Simeï wegliepen, naar Achis, de zoon van Maächa, de koning van Gath. En men vertelde Simeï: Zie, uw slaven zijn in Gath.
40. Toen stond Simeï op, zadelde zijn ezel en ging naar Gath, naar Achis, om zijn slaven te zoeken. Simeï ging *op weg* en bracht zijn slaven uit Gath terug.
41. Aan Salomo werd bekendgemaakt dat Simeï uit Jeruzalem naar Gath gegaan en *weer* teruggekomen was.
42. Toen stuurde de koning *een bode* en liet Simeï roepen en zei tegen hem: Heb ik u niet bij de HEERE laten zweren, u gewaarschuwd en gezegd: Op de dag dat u *de stad* uitgaat, waar dan ook heen, kunt u zeker weten dat u beslist zult sterven? En u zei tegen mij: Het woord dat ik gehoord heb, is goed.
43. Waarom hebt u *uw* eed bij de HEERE, en het gebod dat ik u heb opgelegd, dan niet in acht genomen?
44. Verder zei de koning tegen Simeï: Ú weet al het kwaad - waar uw hart weet van heeft - dat u mijn vader David aangedaan hebt. Daarom heeft de HEERE uw kwaad op uw hoofd doen terugkeren.
45. Maar koning Salomo is gezegend, en de troon van David zal voor het aangezicht van de HEERE voor eeuwig zeker zijn.
46. En de koning gaf Benaja, de zoon van Jojada, bevel en hij ging naar buiten en stak hem neer, zodat hij stierf. Zo werd het koningschap in de hand van Salomo bevestigd.
