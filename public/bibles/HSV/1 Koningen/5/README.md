#1 Koningen 5
1. Hiram, de koning van Tyrus, stuurde zijn dienaren naar Salomo, want hij had gehoord dat men Salomo tot koning had gezalfd in de plaats van zijn vader. Hiram was namelijk alle dagen een vriend geweest van David.
2. Daarop stuurde Salomo Hiram *een bode* om te zeggen:
3. Ú weet dat mijn vader David geen huis kon bouwen voor de Naam van de HEERE, zijn God, vanwege de oorlog die zij rondom tegen hem voerden, totdat de HEERE hen onder zijn voetzolen bracht.
4. Maar de HEERE, mijn God, heeft mij nu rust gegeven van rondom. Er is geen tegenstander en geen dreiging van kwaad.
5. Zie, ik ben van plan voor de Naam van de HEERE, mijn God, een huis te bouwen, zoals de HEERE tot mijn vader David gesproken heeft: Uw zoon die Ik in uw plaats op uw troon zal zetten, die zal dat huis voor Mijn Naam bouwen.
6. Geef daarom nu de opdracht dat men voor mij ceders van de Libanon kapt. Mijn dienaren zullen met uw dienaren zijn en ik zal u het loon van uw dienaren geven, helemaal zoals u het zegt. Want ú weet dat er niemand onder ons is die in staat is hout te kappen als de Sidoniërs.
7. Het gebeurde, toen Hiram de woorden van Salomo hoorde, dat hij zich zeer verheugde en zei: Geloofd zij heden de HEERE, Die David een wijze zoon gegeven heeft *om* over dit grote volk *te regeren*!
8. En Hiram stuurde Salomo *een bode* om te zeggen: Ik heb *de boodschap* gehoord die u mij gestuurd hebt. Ík zal aan al uw wensen om cederhout en cipressenhout voldoen.
9. Mijn knechten zullen het van de Libanon naar de zee afvoeren, en ík zal er vlotten van maken *voor vervoer* over zee naar de plaats die u mij opgeeft. Ik zal ze daar losmaken, zodat u ze mee kunt nemen. Maar dan moet u mijn wens uitvoeren door voedsel voor mijn huis te geven.
10. Zo gaf Hirom Salomo cederhout en cipressenhout, geheel *naar* zijn wens.
11. En Salomo gaf Hiram twintigduizend kor tarwe als voedsel voor zijn huis, en twintig kor gestoten olie. Salomo gaf dat aan Hiram jaar op jaar.
12. De HEERE had Salomo wijsheid gegeven, zoals Hij tot hem gesproken had. Er was vrede tussen Hiram en Salomo, en zij sloten een verbond met elkaar.
13. Koning Salomo liet uit heel Israël mensen opkomen om herendienst te verrichten. Het *aantal* mensen om herendienst te verrichten bedroeg dertigduizend man.
14. Hij stuurde hen bij toerbeurt naar de Libanon, tienduizend per maand. Een maand waren zij in de Libanon *en* twee maanden thuis. Adoniram ging over de herendienst.
15. Verder had Salomo zeventigduizend lastdragers en tachtigduizend steenhouwers in het bergland,
16. *nog* afgezien van de opzichters die door Salomo aangesteld waren *en* die over het werk gingen: drieëndertighonderd *man* die leiding gaven aan het volk dat het werk verrichtte.
17. Als de koning *daartoe* de opdracht gaf, voerden zij grote stenen aan, kostbare stenen, gehouwen stenen, om de fundering van het huis te leggen.
18. De bouwers van Salomo, de bouwers van Hirom, en de *vaklieden* uit Gebal bewerkten *ze*. Verder maakten zij het hout en de stenen gereed om het huis te bouwen.
