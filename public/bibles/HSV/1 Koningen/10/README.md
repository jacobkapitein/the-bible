#1 Koningen 10
1. Toen de koningin van Sjeba het gerucht over Salomo in verband met de Naam van de HEERE hoorde, kwam zij om hem met raadsels op de proef te stellen.
2. Zij kwam naar Jeruzalem met een zeer groot gevolg, *met* kamelen, beladen met specerijen, met zeer veel goud, en *met* edelstenen. Zij kwam bij Salomo en sprak tot hem *over* alles wat zij op haar hart had.
3. En Salomo verklaarde haar al haar vragen. Geen ding was voor de koning verborgen dat hij haar niet *kon* verklaren.
4. Toen de koningin van Sjeba alle wijsheid van Salomo zag, en het huis dat hij had gebouwd,
5. het voedsel op zijn tafel, hoe zijn dienaren aanzaten, hoe zijn bedienden klaarstonden, hun kleding, zijn schenkers, zijn brandoffers, die hij bracht in het huis van de HEERE, was zij buiten zichzelf.
6. Zij zei tegen de koning: Het was de waarheid, wat ik in mijn land over uw woorden en over uw wijsheid gehoord heb.
7. Maar ik geloofde die woorden niet, totdat ik kwam en mijn *eigen* ogen *het* zagen. Zie, *nog* niet de helft was mij verteld. U hebt wat *uw* wijsheid en welstand betreft het gerucht dat ik gehoord had, overtroffen.
8. Gelukkig zijn uw mannen, gelukkig deze dienaren van u, die voortdurend in uw dienst staan *en* uw wijsheid horen!
9. Geloofd zij de HEERE, uw God, Die behagen in u heeft gehad, door u op de troon van Israël te zetten! Omdat de HEERE Israël voor eeuwig liefheeft, daarom heeft Hij u tot koning aangesteld, om recht en gerechtigheid te doen.
10. Zij gaf de koning honderdtwintig talent goud en zeer veel specerijen en edelstenen. Zo'n grote hoeveelheid specerijen als die de koningin van Sjeba aan koning Salomo gaf, is er nooit *meer* gekomen.
11. Ook bracht de vloot van Hiram, die goud uit Ofir vervoerde, zeer veel sandelhout en edelstenen uit Ofir.
12. De koning maakte van dit sandelhout steunbalken voor het huis van de HEERE en voor het huis van de koning, en luiten en harpen voor de zangers. Zulk sandelhout is er niet *meer* gekomen of gezien tot op deze dag.
13. Koning Salomo gaf de koningin van Sjeba *overeenkomstig* al haar wensen, *alles* waar zij om vroeg, meer dan wat Salomo haar *al* gegeven had, overeenkomstig het vermogen van de koning. Daarna keerde zij *terug* en ging naar haar land, zij en haar dienaren.
14. Het gewicht van het goud dat in één jaar voor Salomo binnenkwam, was zeshonderdzesenzestig talent goud,
15. afgezien van *de inkomsten* van de rondtrekkende kooplui en de winst van de handelaars, van alle koningen van Arabië en van de landvoogden van het land.
16. Ook maakte koning Salomo tweehonderd grote schilden van gedreven goud. Zeshonderd *sikkel* goud ging op aan één schild.
17. Verder driehonderd kleine schilden van gedreven goud; drie pond goud liet hij opgaan aan één schild. De koning legde ze in het huis van het Woud van de Libanon.
18. Ook maakte de koning een grote ivoren troon en overtrok die met zuiver goud.
19. Deze troon had zes treden en de bovenzijde van de troon was vanachteren rond, aan beide zijden van de zitplaats zaten leuningen, en bij die leuningen stonden twee leeuwen.
20. Er stonden daar dus twaalf leeuwen op de zes treden, aan beide zijden. Zoiets werd er voor geen enkel koninkrijk ooit gemaakt.
21. Verder was al het drinkgerei van koning Salomo van goud, en alle voorwerpen in het huis van het Woud van de Libanon waren van bladgoud. Er was niets van zilver. Dat werd in de dagen van Salomo als niets geacht.
22. De koning had namelijk een Tarsisvloot op zee, *samen* met de vloot van Hiram. Eens in de drie jaar liep de Tarsisvloot binnen, beladen met goud, zilver, ivoor, apen en pauwen.
23. Zo werd koning Salomo, wat rijkdom en wijsheid betrof, aanzienlijker dan alle koningen van de aarde.
24. En de hele wereld zocht Salomo op, om zijn wijsheid te horen, die God *hem* in zijn hart had gegeven.
25. Ieder van hen bracht zijn geschenk mee: zilveren voorwerpen, gouden voorwerpen, kleding, wapens, specerijen, paarden en muildieren, jaar op jaar het toegezegde geschenk.
26. Verder verzamelde Salomo strijdwagens en ruiters. Hij had veertienhonderd strijdwagens en twaalfduizend ruiters. Hij bracht ze onder in de wagensteden en bij de koning in Jeruzalem.
27. De koning maakte het zilver in Jeruzalem zo *overvloedig* als stenen, en de ceders maakte hij zo talrijk als de wilde vijgenbomen die in het Laagland *voorkomen*.
28. En de aanvoer van de paarden die Salomo had, *kwam* uit Egypte en uit Kewe. Kooplieden van de koning namen *ze* tegen een *bepaalde* prijs uit Kewe mee.
29. Een wagen werd uit Egypte uitgevoerd voor zeshonderd zilverstukken en een paard voor honderdvijftig. Ook voerden ze *die* door hun tussenkomst uit naar alle koningen van de Hethieten en naar de koningen van Syrië.
