#Hebreeen 4
1. Laten wij er dan beducht voor zijn dat iemand van u ooit schijnt achter te blijven, terwijl de belofte om in Zijn rust binnen te gaan *nog* van kracht is.
2. Want ook aan ons is het Evangelie verkondigd, evenals aan hen. Maar het gepredikte woord bracht hun geen voordeel, omdat het niet met geloof gepaard ging bij hen die het hoorden.
3. Wij die tot geloof gekomen zijn, gaan immers de rust binnen, zoals Hij gezegd heeft: Daarom heb Ik in Mijn toorn gezworen: Mijn rust zullen zij niet binnengaan! En dat terwijl *Zijn* werken *al* sinds de grondlegging van de wereld voltooid zijn.
4. Want Hij heeft ergens over de zevende *dag* als volgt gesproken: En God heeft op de zevende dag van al Zijn werken gerust.
5. En op deze *plaats* opnieuw: Zij zullen Mijn rust niet binnengaan!
6. Omdat dus *het feit* blijft dat sommigen deze *rust* binnengaan, en dat zij aan wie het Evangelie eerst verkondigd was, niet binnengegaan zijn vanwege *hun* ongehoorzaamheid,
7. bepaalt Hij opnieuw een zekere dag, *namelijk* heden, wanneer Hij zo lange tijd daarna door David zegt (zoals al eerder gezegd is): Heden, als u Zijn stem hoort, verhard *dan* uw hart niet.
8. Want als Jozua hen *al* in de rust gebracht had, zou *God* daarna niet gesproken hebben over een andere dag.
9. Er blijft dus *nog* een sabbatsrust over voor het volk van God,
10. want wie Zijn rust binnengegaan is, die heeft zelf ook van zijn werken gerust, zoals God van de Zijne.
11. Laten wij ons dan beijveren om die rust binnen te gaan, opdat niemand door *het volgen van* dit voorbeeld van ongehoorzaamheid ten val zal komen.
12. Want het Woord van God is levend en krachtig en scherper dan enig tweesnijdend zwaard, en het dringt door tot op de scheiding van ziel en geest, van gewrichten en merg, en het oordeelt de overleggingen en gedachten van het hart.
13. En er is geen schepsel onzichtbaar voor Hem, maar alles ligt naakt en ontbloot voor de ogen van Hem aan Wie wij rekenschap hebben af te leggen.
14. Nu wij dan een grote Hogepriester hebben, Die de hemelen is doorgegaan, *namelijk* Jezus, de Zoon van God, laten wij aan deze belijdenis vasthouden.
15. Want wij hebben geen Hogepriester Die geen medelijden kan hebben met onze zwakheden, maar *Een* Die in alles op dezelfde wijze *als wij* is verzocht, *maar* zonder zonde.
16. Laten wij dan met vrijmoedigheid naderen tot de troon van de genade, opdat wij barmhartigheid verkrijgen en genade vinden om geholpen te worden op het juiste tijdstip.
