#Hebreeen 5
1. Want elke hogepriester die uit de mensen wordt genomen, is ten dienste van mensen aangesteld met het oog op de dingen die bij God *te doen zijn*, om gaven en offers te brengen vanwege de zonden.
2. Hij kan voluit medelijden hebben met de onwetenden en dwalenden, omdat hij ook zelf met zwakheid omvangen is.
3. En daarom moet hij, evenals voor het volk, ook voor zichzelf offeren vanwege de zonden.
4. En niemand neemt die eer voor zichzelf, maar men wordt *er* door God *toe* geroepen, zoals AÃ¤ron.
5. Zo heeft ook Christus Zichzelf niet de eer gegeven om Hogepriester te worden, maar Hij Die tot Hem heeft gesproken: U bent Mijn Zoon, heden heb Ik U verwekt.
6. Zoals Hij ook op een andere *plaats* zegt: U bent Priester in eeuwigheid, naar de ordening van Melchizedek.
7. In de dagen dat Hij *op aarde* was, heeft Hij met luid geroep en onder tranen gebeden en smeekbeden geofferd aan Hem Die Hem uit de dood kon verlossen. En Hij is uit de angst verhoord.
8. Hoewel Hij de Zoon was, heeft Hij *toch* gehoorzaamheid geleerd uit wat Hij heeft geleden.
9. En toen Hij volmaakt was geworden, is Hij voor allen die Hem gehoorzamen, een oorzaak van eeuwige zaligheid geworden.
10. Door God is Hij Hogepriester genoemd naar de ordening van Melchizedek.
11. Over hem hebben wij veel dingen te zeggen, die moeilijk zijn om uit te leggen, omdat u traag geworden bent in het horen.
12. Want hoewel u, gelet op de tijd, leraars zou moeten zijn, hebt u weer *iemand* nodig *die* u onderwijst in de grondbeginselen van de woorden van God. U bent geworden *als mensen* die melk nodig hebben en niet vast voedsel.
13. Ieder immers die van melk leeft, is onervaren in het woord van de gerechtigheid, want hij is een kind.
14. Maar voor de volwassenen is *er* het vaste voedsel, voor hen die hun zintuigen door het gebruik *ervan* geoefend hebben om te *kunnen* onderscheiden tussen goed en kwaad.
