#Hebreeen 3
1. Daarom, heilige broeders, deelgenoten aan de hemelse roeping, let op de Apostel en Hogepriester van onze belijdenis: Christus Jezus.
2. Hij is getrouw aan *God*, Die Hem aangesteld heeft, zoals ook Mozes *trouw* was in heel Zijn huis.
3. Want *Christus* is zoveel meer heerlijkheid waard geacht dan Mozes, evenals hij die het huis gebouwd heeft, meer eer ontvangt dan het huis *zelf.*
4. Immers, elk huis wordt door iemand gebouwd, maar Hij Die dit alles gebouwd heeft, is God.
5. En Mozes is wel trouw geweest in heel Zijn huis, *maar* als dienaar, om te getuigen van wat *later* gesproken zou worden;
6. Christus echter *is getrouw* over Zijn huis als Zoon. Zijn huis zijn wij, als wij tenminste de vrijmoedigheid en de roem van de hoop tot het einde toe onwrikbaar vasthouden.
7. Daarom, zoals de Heilige Geest zegt: Heden, indien u Zijn stem hoort,
8. verhard *dan* uw hart niet, zoals bij de verbittering, op de dag van de verzoeking in de woestijn.
9. Daar hebben uw vaderen Mij verzocht; zij hebben Mij op de proef gesteld en Mijn werken gezien, veertig jaar lang.
10. Daarom ben Ik toornig geworden op dat geslacht en heb gesproken: Altijd dwalen zij met *hun* hart, en zij hebben Mijn wegen niet gekend.
11. Daarom heb Ik in Mijn toorn gezworen: Mijn rust zullen zij niet binnengaan!
12. Zie *erop* toe, broeders, dat er nooit in iemand van u een verdorven hart zal zijn, *vol* ongeloof, om *daardoor* afvallig te worden van de levende God;
13. maar vermaan elkaar elke dag, zolang men van een heden kan spreken, opdat niemand van u verhard zal worden door de verleiding van de zonde.
14. Want wij hebben deel aan Christus gekregen, als wij tenminste het beginsel van de vaste grond *van het geloof* tot het einde toe onwrikbaar vasthouden,
15. terwijl er wordt gezegd: Heden, als u Zijn stem hoort, verhard *dan* uw hart niet, zoals in de verbittering.
16. Want hoewel sommigen *die stem* gehoord hadden, hebben zij *Hem* verbitterd, maar niet allen die onder leiding van Mozes uit Egypte waren getrokken.
17. Op wie is Hij dan veertig jaar lang vertoornd geweest? Was het niet op hen die gezondigd hadden, van wie de lichamen zijn gevallen in de woestijn?
18. En aan wie heeft Hij gezworen dat zij Zijn rust niet zouden binnengaan, dan aan hen die ongehoorzaam geweest waren?
19. Zo zien wij dat zij niet konden ingaan vanwege *hun* ongeloof.
