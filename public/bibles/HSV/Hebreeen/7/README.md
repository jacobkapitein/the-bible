#Hebreeen 7
1. Deze Melchizedek *was* namelijk koning van Salem, een priester van de allerhoogste God. Hij ging Abraham tegemoet, toen die terugkeerde na het verslaan van de koningen, en zegende hem.
2. Aan hem gaf Abraham ook van alles het tiende *deel*. In de eerste plaats was hij - aldus de vertaling *van zijn naam* - koning van de gerechtigheid en verder *was hij* ook koning van Salem, dat is koning van de vrede.
3. Zonder vader, zonder moeder, zonder stamboom kent hij geen begin van dagen en ook geen levenseinde, maar aan de Zoon van God gelijkgemaakt, blijft hij in eeuwigheid priester.
4. Merk nu op hoe groot hij geweest is, *iemand* aan wie de aartsvader Abraham zelfs een tiende *deel* van de buit gegeven heeft.
5. Diegenen uit de zonen van Levi die het priesterschap ontvangen, hebben wel volgens de wet de opdracht om tienden te nemen van het volk, dat is van hun broeders, hoewel die *ook* uit het lichaam van Abraham voortgekomen zijn.
6. Hij echter, die niet van hen afstamt, heeft van Abraham tienden genomen, en hij heeft hem gezegend die de beloften *gekregen* had.
7. Nu is het ontegenzeglijk *zo* dat wat minder is, gezegend wordt door wat meer is.
8. En hier nemen sterfelijke mensen tienden, maar daar *nam iemand ze* van wie getuigd wordt dat hij leeft.
9. En - om zo te zeggen - ook Levi, die tienden neemt, heeft door Abraham tienden gegeven.
10. Want hij was nog in het lichaam van zijn vader, toen Melchizedek hem tegemoetging.
11. Als dan door het Levitische priesterschap de volmaaktheid *bereikt had kunnen worden* - want onder dit *priesterschap* had het volk de wet ontvangen - waarom was het *dan* nog nodig dat er een andere Priester naar de ordening van Melchizedek zou opstaan, Eén van Wie niet gezegd kan worden dat Hij naar de ordening van Aäron was?
12. Als het priesterschap verandert, vindt er immers ook noodzakelijkerwijs een verandering van de wet plaats.
13. Want Hij van Wie deze dingen gezegd worden, behoort tot een andere stam, waarvan niemand zich *ooit* tot de altaar*dienst* begeven heeft.
14. Het is immers overduidelijk dat onze Heere van Juda afstamt, over welke stam Mozes niets gezegd heeft in verband met het priesterschap.
15. En *dit* wordt nog veel duidelijker, als er naar het evenbeeld van Melchizedek een andere Priester opstaat,
16. Die *dat* niet geworden is op grond van een wettelijk voorgeschreven afstamming, maar uit kracht van onvergankelijk leven.
17. Hij getuigt immers: U bent Priester in eeuwigheid, naar de ordening van Melchizedek.
18. Want de terzijdestelling van het voorgaande gebod vindt plaats vanwege zijn zwakheid en nutteloosheid.
19. De wet heeft namelijk niets tot volmaaktheid gebracht, maar de totstandbrenging van een betere hoop, waardoor wij tot God naderen, *doet dat wel*.
20. En in zoverre *Hij* geen *Priester is geworden* zonder het zweren van een eed - want zij zijn wel zonder het zweren van een eed priester geworden,
21. maar Hij is het geworden met het zweren van een eed door *God*, Die tegen Hem gezegd heeft: De Heere heeft gezworen en het zal Hem niet berouwen: U bent Priester in eeuwigheid, naar de ordening van Melchizedek -
22. in zoverre is Jezus Borg geworden van een zoveel beter verbond.
23. En zij zijn wel in groten getale priester geworden, omdat zij door de dood verhinderd werden altijd te blijven,
24. maar Hij, omdat Hij blijft tot in eeuwigheid, heeft een Priesterschap dat niet *op anderen* overgaat.
25. Daarom kan Hij ook volkomen zalig maken wie door Hem tot God gaan, omdat Hij altijd leeft om voor hen te pleiten.
26. Want zo'n Hogepriester hadden wij nodig: heilig, onschuldig, onbesmet, afgescheiden van de zondaars en boven de hemelen *verheven*.
27. Hij heeft het niet nodig, zoals de hogepriesters, elke dag eerst voor zijn eigen zonden slachtoffers te brengen *en* pas daarna *voor die* van het volk. Want dat heeft Hij voor eens en altijd gedaan, toen Hij Zichzelf offerde.
28. Want de wet stelt mensen, die met zwakheid behept zijn, aan als hogepriester. Maar het woord van de eed die na de wet *gezworen is*, *stelt* de Zoon aan, Die tot in eeuwigheid volmaakt is.
