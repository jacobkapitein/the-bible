#Hebreeen 6
1. Laten wij daarom het eerste onderwijs met betrekking tot Christus laten rusten, en doorgaan tot de volmaaktheid, zonder opnieuw het fundament te leggen van bekering van dode werken en van geloof in God,
2. van de leer van de dopen, van de handoplegging, van de opstanding van de doden en van het eeuwig oordeel.
3. En dat zullen wij *ook* doen, als God het toestaat.
4. Want het is onmogelijk om hen die eens verlicht zijn geweest, die de hemelse gave geproefd hebben en deelgenoot zijn geworden van de Heilige Geest,
5. en die het goede Woord van God geproefd hebben en de krachten van de komende wereld,
6. en *die daarna* afvallig worden, weer opnieuw tot bekering te brengen, omdat zij voor zichzelf de Zoon van God opnieuw kruisigen en openlijk te schande maken.
7. Want de aarde die de regen indrinkt, die er dikwijls op valt, en die nuttig gewas voortbrengt voor hen door wie hij ook bewerkt wordt, ontvangt zegen van God.
8. Maar *de aarde* die dorens en distels voortbrengt, is verwerpelijk en de vervloeking nabij, waarvan het einde tot verbranding *leidt*.
9. Ook al spreken wij zo, geliefden, wat u betreft zijn wij echter overtuigd van betere dingen, die met de zaligheid samenhangen.
10. Want God is niet onrechtvaardig dat Hij uw werk zou vergeten en de liefdevolle inspanning die u Zijn Naam bewezen hebt, doordat u de heiligen gediend hebt en *nog* dient.
11. Maar wij verlangen ernaar dat ieder van u dezelfde inzet toont, tot volle zekerheid van de hoop, tot het einde toe,
12. opdat u niet traag wordt, maar navolgers bent van hen die door geloof en geduld de beloften beÃ«rven.
13. Want toen God Abraham de belofte deed, zwoer Hij bij Zichzelf, omdat Hij bij niemand die hoger was, kon zweren.
14. Hij zei: Voorzeker, rijk zal Ik u zegenen en overvloedig zal Ik u *in aantal* doen toenemen.
15. En zo heeft hij de belofte verkregen na *daar* geduldig *op* gewacht te hebben.
16. Mensen zweren immers bij Iemand die hoger is *dan zijzelf*, en de eed, die *hun* tot bevestiging *dient*, is het eind van alle tegenspraak.
17. Omdat Hij aan de erfgenamen van de belofte overvloediger de onveranderlijkheid van Zijn raadsbesluit wilde bewijzen, heeft God die bekrachtigd met een eed,
18. opdat wij door twee onveranderlijke dingen, waarin het onmogelijk is dat God zou liegen, een sterke troost zouden ontvangen, *wij* die *bij Hem* de toevlucht genomen hebben om de hoop die voor *ons* ligt, vast te houden.
19. Deze *hoop* hebben wij als een anker voor de ziel, dat vast en onwrikbaar is en reikt tot in het binnenste *heiligdom*, achter het voorhangsel.
20. Daar is de Voorloper voor ons binnengegaan, *namelijk* Jezus, *Die* naar de ordening van Melchizedek Hogepriester geworden is tot in eeuwigheid.
