#Efeze 1
1. Paulus, een apostel van Jezus Christus door de wil van God, aan de heiligen en gelovigen in Christus Jezus die in Efeze zijn:
2. genade *zij* u en vrede van God, onze Vader, en van de Heere Jezus Christus.
3. Gezegend zij de God en Vader van onze Heere Jezus Christus, Die ons gezegend heeft met alle geestelijke zegen in de hemelse gewesten in Christus,
4. omdat Hij ons vóór de grondlegging van de wereld in Hem uitverkoren heeft, opdat wij heilig en smetteloos voor Hem zouden zijn in de liefde.
5. Hij heeft ons voorbestemd om als *Zijn* kinderen aangenomen te worden, door Jezus Christus, in Zichzelf, overeenkomstig het welbehagen van Zijn wil,
6. tot lof van de heerlijkheid van Zijn genade, waarmee Hij ons begenadigd heeft in de Geliefde.
7. In Hem hebben wij de verlossing, door Zijn bloed, *namelijk* de vergeving van de overtredingen, overeenkomstig de rijkdom van Zijn genade,
8. die Hij ons overvloedig geschonken heeft, in alle wijsheid en bedachtzaamheid,
9. toen Hij ons, overeenkomstig Zijn welbehagen, dat Hij in Zichzelf voorgenomen had, het geheimenis van Zijn wil bekendmaakte,
10. om in de bedeling van de volheid van de tijden alles weer in Christus bijeen te brengen, zowel wat in de hemel als wat op de aarde is.
11. In Hem zijn wij ook een erfdeel geworden, *wij*, die *daartoe* voorbestemd waren, naar het voornemen van Hem Die alle dingen werkt overeenkomstig de raad van Zijn wil,
12. opdat wij tot lof van Zijn heerlijkheid zouden zijn, *wij*, die al eerder onze hoop op Christus gevestigd hadden.
13. In Hem *bent* ook u, nadat u het Woord van de waarheid, *namelijk* het Evangelie van uw zaligheid, gehoord hebt; in Hem bent u ook, toen u tot geloof kwam, verzegeld met de Heilige Geest van de belofte,
14. Die het onderpand is van onze erfenis, tot de verlossing *die ons* ten deel viel, tot lof van Zijn heerlijkheid.
15. Daarom, omdat ook ik gehoord heb van het geloof in de Heere Jezus onder u, en van de liefde voor alle heiligen,
16. houd ik niet op voor u te danken, als ik in mijn gebeden aan u denk,
17. opdat de God van onze Heere Jezus Christus, de Vader van de heerlijkheid, u de Geest van wijsheid en van openbaring geeft in het kennen van Hem,
18. *namelijk* verlichte ogen van uw verstand, om te weten wat de hoop van Zijn roeping is, en wat de rijkdom is van de heerlijkheid van Zijn erfenis in de heiligen,
19. en wat de allesovertreffende grootheid van Zijn kracht is aan ons die geloven, overeenkomstig de werking van de sterkte van Zijn macht,
20. die Hij gewerkt heeft in Christus, toen Hij Hem uit de doden opwekte en aan Zijn rechter*hand* zette in de hemelse gewesten,
21. ver boven alle overheid en macht en kracht en heerschappij en elke naam die genoemd wordt, niet alleen in deze wereld, maar ook in de komende.
22. En Hij heeft alle dingen aan Zijn voeten onderworpen en heeft Hem als hoofd over alle dingen gegeven aan de gemeente,
23. die Zijn lichaam is *en* de vervulling van Hem Die alles in allen vervult.
