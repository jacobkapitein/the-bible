#Jozua 16
1. Daarna kwam het lot uit op de nakomelingen van Jozef: *de grens* loopt vanaf de Jordaan bij Jericho, ten oosten van het water van Jericho, van Jericho omhoog naar de woestijn, door het bergland van Bethel.
2. Vanaf Bethel komt hij uit bij Luz, en gaat *vervolgens* langs het gebied van de Arkiet, langs Ataroth.
3. Dan loopt hij naar beneden, in westelijke richting, naar het gebied van de Jafletiet, tot aan het gebied van Laag-Beth-Horon en tot Gezer. Zijn eindpunt ligt bij de zee.
4. Zo hebben de zonen van Jozef, Manasse en Efraïm, hun erfbezit ontvangen.
5. Het gebied van de nakomelingen van Efraïm, naar hun geslachten, is als volgt: de *zuid*grens van hun erfelijk bezit *begint* oostelijk van Atroth-Addar *en loopt* tot aan Hoog-Beth-Horon.
6. De grens komt uit bij de zee. *De oostgrens begint* ten noorden van Michmetath. Vervolgens buigt de grens af naar het oosten, naar Taänat-Silo, en gaat hij langs de oost*zijde* van Janoah.
7. Dan loopt hij naar beneden van Janoah naar Ataroth en Naharoth, reikt tot Jericho en komt uit bij de Jordaan.
8. Van Tappuah loopt de grens in westelijke richting naar de beek Kana, en zijn eindpunt ligt bij de zee. Dit is het erfelijk bezit van de stam van de nakomelingen van Efraïm, naar hun geslachten.
9. En de steden die afgezonderd waren voor de nakomelingen van Efraïm lagen in het midden van het erfelijk bezit van de nakomelingen van Manasse, al die steden en hun dorpen.
10. De Kanaänieten die in Gezer woonden, verdreven zij echter niet. Daarom hebben die Kanaänieten tot op deze dag in het midden van de Efraïmieten gewoond. Wel moesten zij herendiensten verrichtten.
