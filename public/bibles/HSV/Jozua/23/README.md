#Jozua 23
1. Het gebeurde na vele dagen, nadat de HEERE Israël rust gegeven had van al zijn vijanden van rondom, en Jozua oud *en* op dagen gekomen was,
2. dat Jozua heel Israël, zijn oudsten, zijn stamhoofden, zijn rechters en zijn beambten *bijeen*riep. Hij zei tegen hen: Ík ben oud geworden *en* op dagen gekomen,
3. en ú hebt alles gezien wat de HEERE, uw God, voor uw *ogen* gedaan heeft aan al deze volken, want de HEERE, uw God Zelf is het Die voor u gestreden heeft.
4. Zie, ik heb deze overgebleven volken, *samen* met al de volken die ik uitgeroeid heb, vanaf de Jordaan tot aan de Grote Zee, waar de zon ondergaat, aan u door het lot doen toevallen als erfelijk bezit voor uw stammen.
5. En de HEERE uw God Zelf zal hen van voor uw *ogen* verjagen, en Hij zal hen van voor uw *ogen* verdrijven, en u zult hun land in bezit nemen, zoals de HEERE, uw God, tot u gesproken heeft.
6. Wees daarom zeer sterk door alles wat geschreven is in het wetboek van Mozes, in acht te nemen en na te leven, zodat u daarvan niet afwijkt, naar rechts of naar links,
7. *en* zodat u zich niet inlaat met deze volken, deze *hier* die bij u overgebleven zijn. U mag niet aan de naam van hun goden denken en er niet bij laten zweren. U mag ze niet dienen en u er niet voor neerbuigen.
8. Maar u moet zich aan de HEERE, uw God, vasthouden, zoals u tot op deze dag gedaan hebt.
9. De HEERE heeft immers grote en machtige volken van voor uw *ogen* verdreven. En wat u betreft: niemand heeft tegenover u stand kunnen houden tot op deze dag.
10. Eén man uit u zal er duizend achtervolgen, want het is de HEERE, uw God, Zelf Die voor u strijdt, zoals Hij tot u gesproken heeft.
11. Wees daarom, omwille van uw leven, zeer op uw hoede dat u de HEERE, uw God, liefhebt.
12. Want als u zich op enigerlei wijze *hiervan* afkeert en u vastklampt aan de rest van deze volken, deze *hier* die bij u overgebleven zijn, en u huwelijksbanden met hen aangaat, en u zich met hen zult inlaten en zij met u,
13. weet *dan* zeker dat de HEERE, uw God, niet zal doorgaan met het verdrijven van deze volken uit *hun* bezit van voor uw *ogen*. Maar zij zullen een strik en een val voor u zijn, een gesel op uw zijden en prikkels in uw ogen, tot u verdwenen bent uit dit goede land, dat de HEERE, uw God, u gegeven heeft.
14. En zie, ik ga heden de weg van heel de aarde, en u weet met heel uw hart en met heel uw ziel dat er geen enkel woord van al de goede woorden die de HEERE, uw God, over u gesproken heeft, onvervuld gebleven is. Alles is uitgekomen voor u, geen enkel woord ervan is onvervuld gebleven.
15. En zoals al die goede dingen u overkomen zijn, die de HEERE, uw God, tot u gesproken heeft, zo zal het *ook* gebeuren dat de HEERE al die kwade dingen over u zal laten komen, totdat Hij u weggevaagd heeft uit dit goede land, dat de HEERE, uw God, u gegeven heeft.
16. Als u het verbond van de HEERE, uw God, dat Hij u geboden heeft, overtreedt, en andere goden gaat dienen en u daarvoor neerbuigt, dan zal de toorn van de HEERE over u ontbranden en zult u spoedig verdwenen zijn uit het goede land dat Hij u gegeven heeft.
