#Jozua 18
1. Vervolgens verzamelde zich heel de gemeenschap van de Israëlieten in Silo, en zij zetten daar de tent van ontmoeting op, nadat het land aan hen onderworpen was.
2. Er bleven onder de Israëlieten zeven stammen over die *nog* geen erfelijk bezit als hun deel ontvangen hadden.
3. Toen zei Jozua tegen de Israëlieten: Hoelang bent u nog *te* traag om verder te trekken en het land in bezit te nemen dat de HEERE, de God van uw vaderen, u gegeven heeft?
4. Geef voor uzelf drie mannen per stam, zodat ik hen uitstuur, en zij zich gereedmaken, het land doortrekken en het beschrijven met het oog op ieders erfelijk bezit, en daarna *weer* bij mij *terug*komen.
5. Zij moeten het *land* verdelen in zeven delen. Juda zal in zijn gebied in het zuiden blijven en het huis van Jozef zal in zijn gebied in het noorden blijven.
6. Ú moet het land beschrijven in zeven delen, en *die beschrijving* naar mij toe brengen, zodat ik voor u hier het lot werp voor het aangezicht van de HEERE, onze God.
7. Want de Levieten hebben geen deel in uw midden, maar het priesterschap van de HEERE is hun erfelijk bezit. Gad, Ruben en de halve stam Manasse hebben hun erfelijk bezit ontvangen aan de andere zijde van de Jordaan, in oostelijke richting, dat Mozes, de dienaar van de HEERE, hun gegeven heeft.
8. Toen maakten die mannen zich gereed en gingen *op weg*. En Jozua gebood hun die *op weg* gingen om het land te beschrijven: Ga, trek door het land en beschrijf het. Kom dan *weer* bij mij terug, dan zal ik voor u hier in Silo het lot werpen voor het aangezicht van de HEERE.
9. De mannen gingen *op weg*. Zij gingen het land door en beschreven het per stad in zeven delen in een boek*rol*. Daarna kwamen zij *weer terug* bij Jozua in het kamp in Silo.
10. Toen wierp Jozua het lot voor hen in Silo, voor het aangezicht van de HEERE. En Jozua verdeelde daar voor de Israëlieten het land, volgens hun afdelingen.
11. Het lot van de stam van de nakomelingen van Benjamin kwam tevoorschijn, naar hun geslachten, en het kwam *zo* uit *dat* het gebied van hun lot tussen *dat van* de nakomelingen van Juda en de nakomelingen van Jozef *in lag*.
12. Aan de noordzijde loopt hun grens vanaf de Jordaan. Deze grens loopt omhoog in de richting van de bergrug ten noorden van Jericho, en loopt *verder* omhoog door het bergland in westelijke richting. Zijn eindpunt ligt bij de woestijn van Beth-Aven.
13. Vandaar gaat de grens in zuidelijke richting langs Luz, in de richting van de bergrug van Luz (dat is Bethel). De grens loopt *vervolgens* naar beneden naar Atroth-Addar, over de berg die aan de zuidzijde van Laag-Beth-Horon ligt.
14. Daarna loopt de grens met een boog en buigt hij langs de westzijde af in zuidelijke richting, vanaf de berg die in het zuiden tegenover Beth-Horon ligt. Zijn eindpunt ligt bij Kirjath-Baäl (dat is Kirjath-Jearim), een stad van de nakomelingen van Juda. Dit is de westkant.
15. De zuidzijde *begint* aan de rand van Kirjath-Jearim. De grens loopt vervolgens in westelijke richting en komt uit bij de bron van de wateren van Neftoah.
16. Dan loopt de grens naar beneden tot aan de rand van de berg die tegenover het Dal van de zoon van Hinnom ligt, dat zich ten noorden van het dal van de Refaïeten bevindt. Vervolgens loopt hij naar beneden door het Dal van Hinnom, in de richting van de zuid*zijde* van de bergrug van de Jebusiet, en loopt hij *verder* naar beneden naar de bron Rogel.
17. Daarna loopt hij met een boog van het noorden weg en komt hij uit bij En-Semes. Vandaar komt hij uit bij Geliloth, dat tegenover de Adummimpas ligt. Vervolgens loopt hij naar beneden naar de steen van Bohan, de zoon van Ruben.
18. Dan gaat hij langs de bergrug tegenover de Vlakte naar het noorden en loopt *vervolgens* naar beneden naar de Vlakte.
19. Verder gaat de grens langs de noord*zijde* van de bergrug bij Beth-Hogla, en het eindpunt van de grens ligt bij de noordelijke uitloper van de Zoutzee, aan de monding van de Jordaan in het zuiden. Dit is de zuidgrens.
20. En de Jordaan vormt de grens van zijn *gebied* aan de oostzijde. Dit is het erfelijk bezit van de nakomelingen van Benjamin, wat zijn grenzen rondom betreft, naar hun geslachten.
21. De steden van de stam van de nakomelingen van Benjamin, naar hun geslachten, zijn: Jericho, Beth-Hogla en Emek-Keziz;
22. Beth-Araba, Zemaraïm en Bethel;
23. Havvim, Para en Ofra;
24. Kefar-Haämmonai, Ofni en Gaba: twaalf steden met hun dorpen.
25. Gibeon, Rama en Beëroth;
26. Mizpe, Kefira en Moza;
27. Rekem, Jirpeël en Tarala;
28. Zela, Elef en Jebusi (dat is Jeruzalem), Gibath *en* Kirjath: veertien steden met hun dorpen. Dit is het erfelijk bezit van de nakomelingen van Benjamin, naar hun geslachten.
