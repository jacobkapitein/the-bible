#Romeinen 5
1. Wij dan, gerechtvaardigd uit *het* geloof, hebben vrede bij God door onze Heere Jezus Christus.
2. Door Hem hebben wij ook de toegang verkregen door het geloof tot deze genade waarin wij staan, en wij roemen in de hoop op de heerlijkheid van God.
3. En *dat* niet alleen, maar wij roemen ook in de verdrukkingen, omdat wij weten dat de verdrukking volharding teweegbrengt,
4. en de volharding ondervinding en de ondervinding hoop.
5. En de hoop beschaamt niet, omdat de liefde van God in onze harten uitgestort is door de Heilige Geest, Die ons gegeven is.
6. Want toen wij nog krachteloos waren, is Christus op de bestemde tijd voor goddelozen gestorven.
7. Want bij hoge uitzondering zal iemand voor een rechtvaardige sterven; hoogstens immers heeft iemand de moed om voor de goede *mens* te sterven.
8. God echter bevestigt Zijn liefde voor ons *daarin* dat Christus voor ons gestorven is toen wij nog zondaars waren.
9. Veel meer dan zullen wij, nu wij gerechtvaardigd zijn door Zijn bloed, door Hem behouden worden van de toorn.
10. Want als wij, toen wij vijanden waren, met God verzoend zijn door de dood van Zijn Zoon, hoeveel te meer zullen wij behouden worden door Zijn leven, omdat wij verzoend zijn.
11. En *dit* niet alleen, maar wij roemen ook in God, door onze Heere Jezus Christus, door Wie wij nu de verzoening ontvangen hebben.
12. Daarom, zoals door één mens de zonde in de wereld is gekomen, en door de zonde de dood, en zo de dood over alle mensen is gekomen, in wie allen gezondigd hebben.
13. Want totdat de wet *er kwam*, was er *wel* zonde in de wereld. Zonde wordt echter niet toegerekend als er geen wet is.
14. Toch heeft de dood geregeerd van Adam tot Mozes toe, ook over hen die niet gezondigd hadden met eenzelfde overtreding als Adam, die een voorbeeld is van Hem Die komen zou.
15. Maar *het is* met de genadegave niet zoals met de overtreding. Want als door de overtreding van de ene velen gestorven zijn, veel meer is de genade van God en de gave door *de* genade die er is door de ene mens Jezus Christus, overvloedig geweest over velen.
16. En *het is met* de gave niet zoals *het was* door de ene die zondigde. Want de veroordeling *leidde* ten gevolge van één *overtreding* wel tot verdoemenis, maar de genadegave bij vele overtredingen tot rechtvaardiging.
17. Want als door de overtreding van de ene de dood geregeerd heeft door de ene, veel meer zullen zij die de overvloed van de genade en van de gave van de gerechtigheid ontvangen, in het leven regeren door de Ene, *namelijk* Jezus Christus.
18. Zoals dus door één overtreding *de schuld gekomen is* over alle mensen tot verdoemenis, zo *komt* ook door één rechtvaardigheid *de genade* over alle mensen tot rechtvaardiging van *het* leven.
19. Want zoals door de ongehoorzaamheid van de ene mens velen als zondaars aangemerkt worden, zo zullen ook door de gehoorzaamheid van de Ene velen als rechtvaardigen aangemerkt worden.
20. De wet echter kwam er nog bij opdat de overtreding zou toenemen, maar waar de zonde is toegenomen, *daar* is de genade meer dan overvloedig geweest,
21. opdat, evenals de zonde geregeerd heeft tot de dood, zo ook de genade zou regeren door gerechtigheid tot het eeuwige leven, door Jezus Christus, onze Heere.
