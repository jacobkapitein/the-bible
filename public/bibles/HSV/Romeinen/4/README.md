#Romeinen 4
1. Wat zullen wij dan zeggen dat Abraham, onze vader, wat het vlees betreft verkregen heeft?
2. Immers, als Abraham uit werken gerechtvaardigd is, heeft hij iets om zich op te beroemen, maar niet bij God.
3. Want wat zegt de Schrift? En Abraham geloofde God, en het is hem tot gerechtigheid gerekend.
4. Aan hem nu die werkt, wordt het loon niet toegerekend naar genade, maar naar wat men *hem* verschuldigd is.
5. Bij hem echter die niet werkt, maar gelooft in Hem Die de goddeloze rechtvaardigt, wordt zijn geloof gerekend tot gerechtigheid.
6. Zoals ook David de mens zalig spreekt aan wie God gerechtigheid toerekent, zonder werken:
7. Welzalig zijn zij van wie de ongerechtigheden vergeven, en van wie de zonden bedekt zijn,
8. welzalig *is* de man aan wie de Heere de zonde niet toerekent.
9. *Geldt* deze zaligspreking nu *alleen* voor besneden *mensen* of ook voor onbesneden *mensen*? Wij zeggen immers dat aan Abraham het geloof gerekend is tot gerechtigheid.
10. Hoe is het *hem* dan toegerekend? Toen hij besneden was of als een onbesnedene? Niet als besnedene, maar als onbesnedene!
11. En hij heeft het teken van de besnijdenis ontvangen *als* een zegel van de gerechtigheid van *het* geloof *dat hij had* toen hij *nog* onbesneden was, opdat hij een vader zou zijn van allen die geloven, *hoewel zij* onbesneden *zijn*, opdat ook hun de gerechtigheid toegerekend zou worden;
12. en om een vader te zijn van *hen die* besneden *zijn*, voor hen *namelijk* die niet alleen besneden zijn, maar die ook wandelen in de voetsporen van het geloof van onze vader Abraham *dat hij had* toen hij *nog* onbesneden was.
13. Want niet door de wet is de belofte aan Abraham of zijn nageslacht *gedaan* dat hij een erfgenaam van de wereld zou zijn, maar door de gerechtigheid van het geloof.
14. Immers, als zij die uit de wet zijn, erfgenamen zijn, is het geloof zonder inhoud geworden en is de belofte tenietgedaan.
15. De wet brengt immers toorn teweeg, want waar geen wet is, is ook geen overtreding.
16. Daarom *is* het uit *het* geloof, opdat het *zou zijn* naar genade, met als doel dat de belofte zeker zou zijn voor het hele nageslacht, niet voor dat wat uit de wet alleen is, maar ook voor dat wat uit *het* geloof van Abraham is, die een vader is van ons allen,
17. zoals geschreven staat: Ik heb u tot een vader van vele volken gemaakt. *Dit was hij* tegenover Hem in Wie hij geloofd heeft, *namelijk* God, Die de doden levend maakt, en de dingen die niet zijn, roept alsof zij zijn.
18. En hij heeft tegen alles in gehoopt en geloofd dat hij een vader van vele volken zou worden, overeenkomstig wat gezegd was: Zo zal uw nageslacht zijn.
19. En niet verzwakt in het geloof, heeft hij er niet op gelet dat zijn eigen lichaam reeds verstorven was - hij was ongeveer honderd jaar oud - en dat ook de moederschoot van Sara verstorven was.
20. En hij heeft aan de belofte van God niet getwijfeld door ongeloof, maar werd gesterkt in het geloof, terwijl hij God de eer gaf.
21. Hij was er ten volle van overtuigd dat *God* ook machtig was te doen wat beloofd was.
22. Daarom ook is het hem tot gerechtigheid gerekend.
23. Nu is het niet alleen ter wille van hem geschreven dat het hem toegerekend is,
24. maar ook ter wille van ons, aan wie het zal worden toegerekend, aan *ons namelijk* die geloven in Hem Die Jezus, onze Heere, uit de doden opgewekt heeft,
25. Die om onze overtredingen is overgeleverd, en opgewekt om onze rechtvaardiging.
