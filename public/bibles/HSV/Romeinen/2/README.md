#Romeinen 2
1. Daarom bent u niet te verontschuldigen, o mens, wie u ook bent die *anderen* oordeelt, want waarin u de ander oordeelt, veroordeelt u uzelf. U immers die *anderen* oordeelt, doet dezelfde dingen.
2. En wij weten dat het oordeel van God in overeenstemming met de waarheid is over hen die zulke dingen doen.
3. En u, o mens, die hen oordeelt die zulke dingen doen, en ze *zelf ook* doet, denkt u dat u aan het oordeel van God zult ontkomen?
4. Of veracht u de rijkdom van Zijn goedertierenheid, verdraagzaamheid en geduld, zonder te weten dat de goedertierenheid van God u tot bekering leidt?
5. Maar in overeenstemming met uw hardheid en *uw* onbekeerlijke hart hoopt u voor uzelf toorn op tegen de dag van de toorn en van de openbaring van het rechtvaardig oordeel van God,
6. Die ieder vergelden zal naar zijn werken,
7. *namelijk* hun die met volharding het goede doen en heerlijkheid, eer en onvergankelijkheid zoeken: het eeuwige leven.
8. Hun echter die twistziek zijn en ongehoorzaam aan de waarheid, maar gehoorzaam aan de ongerechtigheid, *zal* gramschap en toorn *vergolden worden*.
9. Verdrukking en benauwdheid *zullen komen* over de ziel van ieder mens die het kwade teweegbrengt, eerst over de Jood, en *ook* over de Griek,
10. maar heerlijkheid en eer en vrede over ieder die het goede werkt, eerst over de Jood, en *ook* over de Griek.
11. Want er is geen aanzien des persoons bij God.
12. Want zij die zonder wet gezondigd hebben, zullen ook zonder wet verloren gaan, en zij die onder de wet gezondigd hebben, zullen door de wet geoordeeld worden.
13. Niet de hoorders van de wet zijn immers rechtvaardig voor God, maar de daders van de wet zullen gerechtvaardigd worden.
14. Want wanneer heidenen, die de wet niet hebben, van nature doen wat de wet *zegt*, zijn zij, hoewel zij de wet niet hebben, zichzelf tot wet.
15. Zij tonen dat het werk van de wet geschreven is in hun hart. Daar getuigt ook hun geweten van, en hun gedachten onderling beschuldigen of ook verontschuldigen elkaar.
16. *Zo zal het gaan* op de dag wanneer God de verborgen dingen van de mensen zal oordelen door Jezus Christus, overeenkomstig mijn Evangelie.
17. Zie, u wordt Jood genoemd. U steunt op de wet en roemt in God,
18. en kent *Zijn* wil en onderscheidt wat wezenlijk is, omdat u uit de wet bent onderwezen.
19. En u bent van uzelf overtuigd dat u een gids voor de blinden bent, een licht voor hen die in duisternis zijn,
20. een opvoeder van onverstandigen, een leermeester van jonge kinderen, omdat u in de wet de belichaming van de kennis en van de waarheid hebt.
21. U dan die een ander onderwijst, onderwijst u uzelf niet? U die predikt dat men niet stelen mag, steelt u *zelf*?
22. U die zegt dat men geen overspel mag plegen, pleegt u *zelf* overspel? *U* die de afgoden verfoeit, pleegt u *zelf* tempelroof?
23. U die in de wet roemt, onteert u God door de overtreding van de wet?
24. Want de Naam van God wordt, zoals geschreven is, door uw toedoen gelasterd onder de heidenen.
25. Want de besnijdenis heeft wel nut als u de wet houdt, maar als u een overtreder van de wet bent, is uw besneden zijn tot onbesneden zijn geworden.
26. Als dan een onbesnedene de verordeningen van de wet in acht neemt, zal zijn onbesneden zijn *dan* niet tot besnijdenis gerekend worden?
27. En zal hij die overeenkomstig de natuur onbesneden is, *maar* die de wet volbrengt, u *dan niet* oordelen, die mét de letter *van de wet* en de besnijdenis een overtreder van de wet bent?
28. Want niet híj is Jood die het in het openbaar is, en niet dát is besnijdenis die in het openbaar in het vlees plaatsvindt,
29. maar híj is Jood die het in het verborgene is, en dát is besnijdenis, die van het hart is, naar de geest, niet naar de letter. Zijn lof is niet uit mensen maar uit God.
