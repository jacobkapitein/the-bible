#Habakuk 3
1. Een gebed van Habakuk, de profeet. Op Sjigjonot. 
2. HEERE, *toen* ik Uw tijding hoorde, heb ik gevreesd. HEERE, Uw werk, behoud het in het leven in het midden van de jaren, maak *het* bekend in het midden van de jaren; denk in *Uw* toorn aan ontferming! 
3. God kwam van Teman, de Heilige van het gebergte Paran. [ Sela] Zijn majesteit bedekte de hemel, de aarde was vol van Zijn lof. 
4. Er was een glans als van het *zon*licht; lichtstralen kwamen uit Zijn hand, daarin ging Zijn macht schuil. 
5. Voor Hem uit ging de pest, de gloed *ervan* volgde Hem op de voet. 
6. Hij stond en deed de aarde schudden, Hij keek en liet heidenvolken opspringen. De aloude bergen werden verpletterd, de eeuwige heuvels hebben zich neergebogen. De eeuwige wegen zijn van Hem. 
7. Ik zag de tenten van Kusjan *gebogen* onder het onrecht, de tentkleden van het land Midian sidderden. 
8. Was de HEERE tegen de rivieren ontbrand? *Woedde* Uw toorn tegen de rivieren, of was Uw verbolgenheid tegen de zee, dat U op Uw paarden reed? Uw wagens *brachten* heil. 
9. U haalde Uw boog tevoorschijn *om* de eden, aan de stammen gedaan *door* het woord. [ Sela] Met rivieren spleet U de aarde. 
10. De bergen zagen U, zij beefden van angst. Een vloed van water stroomde voorbij, de watervloed liet zijn stem klinken, hoog hief hij zijn handen op. 
11. Zon en maan stonden stil in *hun* woning; met het licht bewogen Uw pijlen zich voort, met de gloed Uw glinsterende speer. 
12. In gramschap schreed U voort *over* de aarde, in toorn vertrapte U de heidenvolken. 
13. U bent uitgetrokken tot heil van Uw volk, tot heil van Uw Gezalfde. U hebt het dak van het huis van de goddeloze verbrijzeld, U legt het fundament bloot tot de hals toe. [ Sela] 
14. U doorboorde met zijn *eigen* pijlen het hoofd van zijn strijders. Zij stormden aan om mij te verspreiden, zij die zich verheugden alsof zij de ellendige in een verborgen plaats wilden verslinden. 
15. U betrad met Uw paarden de zee, de schuimkoppen van grote wateren. 
16. Ik hoorde het en mijn buik sidderde. Bij het geluid trilden mijn lippen. Verrotting tastte mijn beenderen aan. Ik sidderde op de plaats waar ik stond. Zeker, ik zal rustig wachten op de dag van de benauwdheid, als die aanbreekt voor het volk dat ons zal aanvallen. 
17. Al zal de vijgenboom niet in bloei staan en er geen vrucht aan de wijnstok zijn, al zal de opbrengst van de olijfboom tegenvallen en zullen de velden geen voedsel voortbrengen, al zal het kleinvee uit de kooi verdwenen zijn en er geen rund in de stallen over zijn - 
18. ik zal dan toch in de HEERE van vreugde opspringen, mij verheugen in de God van mijn heil. 
19. De HEERE Heere is mijn kracht, Hij maakt mijn voeten als die van de hinden, en Hij doet mij treden op mijn hoogten. Voor de koorleider, bij mijn snarenspel.
