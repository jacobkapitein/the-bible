#Esther 9
1. In de twaalfde maand, *dat is* de maand Adar, op de dertiende dag ervan, toen *het moment* gekomen was om het woord van de koning en zijn wet uit te voeren, op de dag waarop de vijanden van de Joden hoopten hen in hun macht te krijgen, gebeurde het omgekeerde, want de Joden zelf kregen hun haters in hun macht.
2. De Joden verzamelden zich in hun steden, in alle gewesten van koning Ahasveros, om de hand te slaan aan hen die hun onheil zochten. Niemand was tegen hen bestand, want angst voor hen was op alle volken gevallen.
3. En al de vorsten van de gewesten, de stadhouders, de landvoogden en zij die het werk van de koning deden, ondersteunden de Joden, want angst voor Mordechai was op hen gevallen.
4. Want Mordechai stond in hoog aanzien in het huis van de koning, en zijn roem verbreidde zich door alle gewesten, want deze man, Mordechai, kreeg gaandeweg meer aanzien.
5. De Joden sloegen met het zwaard op al hun vijanden in en *zaaiden* dood en verderf, en zij deden met hun haters naar hun goeddunken.
6. In de burcht Susan hebben de Joden vijfhonderd man gedood en omgebracht.
7. En *ook* Parsandatha, Dalfon, Asfata,
8. Poratha, Adalia, Aridatha,
9. Parmastha, Arisai, Aridai en Vaizatha,
10. de tien zonen van Haman, de zoon van Hammedatha, de tegenstander van de Joden, doodden zij, maar ze staken hun hand niet uit naar de buit.
11. Op diezelfde dag kwam bij de koning *het bericht* binnen van het aantal gedoden in de burcht Susan.
12. En de koning zei tegen koningin Esther: In de burcht Susan hebben de Joden vijfhonderd man en de tien zonen van Haman gedood en omgebracht. Wat zullen ze *dan wel niet* in de overige gewesten van de koning gedaan hebben? Wat is nu uw vraag? Het zal u gegeven worden. En wat is uw verzoek nog? Het zal ingewilligd worden.
13. Toen zei Esther: Als het de koning goeddunkt, laat het dan aan de Joden die in Susan zijn, toegestaan zijn om ook morgen te doen volgens de wet *die* voor vandaag *geldt*; en laat men de tien zonen van Haman aan de galg hangen.
14. Toen zei de koning dat men het zo zou doen. En er werd een wet uitgevaardigd in Susan en men hing de tien zonen van Haman op.
15. En de Joden die in Susan waren, verzamelden zich ook op de veertiende dag van de maand Adar, en doodden in Susan driehonderd man. Zij staken echter hun hand niet uit naar de buit.
16. En de rest van de Joden, die in de gewesten van de koning waren, verzamelden zich om pal te staan voor hun leven en kregen rust van hun vijanden. Zij doodden onder hun haters vijfenzeventigduizend *man*, maar zij staken hun hand niet uit naar de buit.
17. *Dit gebeurde* op de dertiende dag van de maand Adar. Op de veertiende daarvan rustten zij, en zij maakten die tot een dag van maaltijden en blijdschap.
18. En de Joden die in Susan waren, verzamelden zich op de dertiende en op de veertiende van die *maand* en zij rustten op de vijftiende ervan en zij maakten die tot een dag van maaltijden en van blijdschap.
19. Daarom maken de Joden van het platteland, die in niet ommuurde steden wonen, de veertiende dag van de maand Adar tot *een dag van* blijdschap en maaltijden, een vrolijke dag en een dag om elkaar geschenken te sturen.
20. Mordechai beschreef deze gebeurtenissen, en hij zond brieven aan al de Joden, dichtbij en ver weg, die in alle gewesten van koning Ahasveros waren,
21. om voor hen vast te leggen dat zij ieder jaar de veertiende dag van de maand Adar en de vijftiende dag daarvan moesten vieren
22. als de dagen waarop de Joden rust gekregen hadden van hun vijanden, in de maand die voor hen veranderd was van verdriet in blijdschap en van rouw in een feestdag, en om deze dagen te maken tot dagen van maaltijden en blijdschap, om elkaar geschenken te sturen en gaven te geven aan de armen.
23. De Joden namen op zich te doen wat ze *al* begonnen waren, en wat Mordechai hun geschreven had.
24. Haman, de zoon van Hammedatha, de Agagiet, de tegenstander van alle Joden, had immers tegen de Joden *het plan* bedacht hen om te brengen, en hij had het 'pur', dat is het lot, geworpen om hen in verwarring te brengen en hen om te brengen.
25. Maar toen zij, *Esther*, voor de koning was gekomen, beval hij door middel van die brieven dat het boze plan van *Haman* dat hij tegen de Joden bedacht had, op zijn *eigen* hoofd zou neerkomen, en men heeft hem en zijn zonen aan de galg gehangen.
26. Daarom noemt men die dagen Purim, vanwege de naam van het 'pur'. Daarom, vanwege al de woorden van deze brief, en om wat zij daarvan *zelf* gezien hadden, en wat hun overkomen was,
27. stelden de Joden vast en namen zij *de verplichting* op zich, voor zichzelf, voor hun nageslacht en voor allen die zich bij hen zouden aansluiten, dat ze nooit het vieren van deze twee dagen zouden overslaan, volgens het voorschrift daarover, en op de vastgestelde tijd, ieder jaar.
28. Deze dagen zouden herdacht en gevierd worden door elke generatie, elk gezin, elk gewest en elke stad. Deze dagen van Purim zou men niet overslaan onder de Joden, en bij hun nageslacht mocht aan de herdenking daarvan geen einde komen.
29. Daarna schreef koningin Esther, de dochter van Abicha√Øl, samen met de Jood Mordechai, met al *hun* gezag, om deze brief over Purim voor de tweede keer te bekrachtigen.
30. En *Mordechai* zond de brieven aan al de Joden in de honderdzevenentwintig gewesten van het koninkrijk van Ahasveros, met woorden van vrede en trouw,
31. om deze dagen van Purim te bekrachtigen op hun vastgestelde tijden, zoals de Jood Mordechai en koningin Esther voor hen vastgesteld hadden en zoals zij voor zichzelf en voor hun nageslacht de zaken over het vasten en hun weeklagen vastgesteld hadden.
32. Het bevel van Esther stelde de zaken met betrekking tot dit Purim vast, en het werd in een boek geschreven.
