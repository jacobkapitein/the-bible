#Numeri 5
1. De HEERE sprak tot Mozes:
2. Gebied de Israëlieten dat zij elke melaatse, en ieder die een vloeiing heeft, en ieder die onrein is vanwege een dode, uit het kamp wegsturen.
3. Van man tot vrouw moet u wegsturen; u moet hen wegsturen tot buiten het kamp, zodat zij hun *eigen* kampen, waar Ik in hun midden woon, niet verontreinigen.
4. En de Israëlieten deden zo: zij stuurden hen weg, tot buiten het kamp. Zoals de HEERE tot Mozes gesproken had, zo deden de Israëlieten.
5. De HEERE sprak tot Mozes:
6. Spreek tot de Israëlieten *en zeg*: Wanneer een man of een vrouw *één* van al de zonden van de mens doet, door trouwbreuk te plegen tegen de HEERE, dan is die persoon schuldig.
7. Zij moeten hun zonde, die zij gedaan hebben, belijden; daarna moet hij van zijn schuld de volle waarde vergoeden en er *bovendien nog* een vijfde *deel* aan toevoegen. Hij moet het geven aan hem tegenover wie hij zich schuldig heeft gemaakt.
8. Maar als die man geen losser heeft om aan hem de schuld te vergoeden, is de schuld die vergoed moet worden aan de HEERE, voor de priester, naast de ram van verzoening waarmee hij voor zichzelf verzoening moet doen.
9. En elk hefoffer van alle heilige *gaven* van de Israëlieten die zij de priester brengen, is voor hem,
10. maar ieders heilige *gaven* blijven van hemzelf. Wat iemand *echter* aan de priester geeft, is voor hem.
11. De HEERE sprak tot Mozes:
12. Spreek tot de Israëlieten en zeg tegen hen: *Stel* dat iemands vrouw afgeweken is en zij trouwbreuk tegen *haar man* gepleegd heeft,
13. dat een *andere* man met haar geslapen heeft en er een zaadlozing plaatsgehad heeft, maar dat het voor de ogen van haar man verborgen bleef. Zij wist *het feit* dat zij zich verontreinigde, geheim te houden en er was geen getuige tegen haar; ook was zij niet betrapt.
14. *Als* er echter een geest van achterdocht over *haar man* gekomen is, zodat hij achterdochtig geworden is tegenover zijn vrouw terwijl zij zich verontreinigd heeft, óf *als* er een geest van achterdocht over hem gekomen is, zodat hij achterdochtig geworden is tegenover zijn vrouw terwijl zij zich niet verontreinigd heeft,
15. dan moet de man zijn vrouw bij de priester brengen en haar offergave voor haar meebrengen: een tiende efa gerstemeel. Hij mag er geen olie op gieten en er geen wierook op leggen, want het is een graanoffer voor achterdocht, een graanoffer van gedachtenis, dat herinnert aan de ongerechtigheid.
16. En de priester zal haar naar voren doen komen en haar voor het aangezicht van de HEERE plaatsen.
17. De priester moet heilig water in een aarden pot nemen en van het stof dat op de vloer van de tabernakel ligt, moet de priester *wat* nemen en in het water doen.
18. Daarna moet de priester de vrouw voor het aangezicht van de HEERE plaatsen en het hoofd*haar* van de vrouw losmaken; en hij moet het graanoffer van gedachtenis op haar handen leggen, dat is het graanoffer voor achterdocht. En in de hand van de priester zal het bittere water zijn, dat de vervloeking meebrengt.
19. En de priester moet haar laten zweren, en tegen de vrouw zeggen: Als niemand met u geslapen heeft, en als u, terwijl u uw man toebehoorde, niet bent afgeweken in onreinheid, wees *dan* vrij van dit bittere water dat de vervloeking meebrengt!
20. Maar u, indien u, terwijl u uw man toebehoorde, bent afgeweken, en indien u uzelf hebt verontreinigd en een *andere* man met u de geslachtsdaad verricht heeft, en niet uw *eigen* man,
21. dan moet de priester de vrouw met de eed van de vervloeking laten zweren. De priester moet tegen de vrouw zeggen: De HEERE zal u tot een vervloeking en tot een verwensing stellen, te midden van uw volk, doordat de HEERE uw heup doet invallen en uw buik doet opzwellen.
22. Dit water, dat de vervloeking meebrengt, zal in uw binnenste komen *en uw* buik doen opzwellen, en *uw* heup doen invallen. En de vrouw zal zeggen: Amen, amen!
23. Daarna moet de priester deze vervloekingen op een briefje schrijven, en hij moet het in het bittere water uitwissen.
24. En hij moet de vrouw dat bittere water dat de vervloeking meebrengt, laten drinken, zodat het water, dat de vervloeking meebrengt, in haar komt *en* tot bitterheid wordt.
25. De priester moet het graanoffer van achterdocht uit de hand van de vrouw nemen en dat graanoffer voor het aangezicht van de HEERE bewegen en het naar het altaar brengen.
26. De priester moet dan van het graanoffer het gedenkoffer ervan nemen, een handvol, en *het* op het altaar in rook laten opgaan; en daarna moet hij de vrouw het water laten drinken.
27. Nadat hij haar het water heeft laten drinken, zal het gebeuren, indien zij zich *daadwerkelijk* verontreinigd en tegen haar man trouwbreuk gepleegd heeft, dat het water dat vervloeking meebrengt, in haar zal komen *en* tot bitterheid zal worden. Haar buik zal opzwellen en haar heup invallen, en die vrouw zal te midden van haar volk tot een vervloeking zijn.
28. Echter, indien de vrouw zich niet heeft verontreinigd, maar rein is, dan zal zij vrij zijn, en zij zal vruchtbaar blijven.
29. Dit is de wet voor de achterdocht: wanneer een vrouw, terwijl zij haar man toebehoort, afgeweken is en zich heeft verontreinigd,
30. of wanneer een geest van achterdocht over een man komt, en hij achterdochtig wordt tegenover zijn vrouw, dan moet hij de vrouw voor het aangezicht van de HEERE plaatsen, en de priester moet deze hele wet op haar toepassen.
31. En de man zal vrij zijn van ongerechtigheid, maar die vrouw zal haar ongerechtigheid dragen.
