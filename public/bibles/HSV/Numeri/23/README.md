#Numeri 23
1. Bileam zei tegen Balak: Bouw hier voor mij zeven altaren en bereid hier voor mij zeven jonge stieren en zeven rammen.
2. Balak deed zoals Bileam gesproken had, en Balak en Bileam offerden een jonge stier en een ram, op elk altaar.
3. Toen zei Bileam tegen Balak: Ga bij uw brandoffer staan. Ik zal weggaan, misschien zal de HEERE mij tegemoetkomen, en wat Hij mij tonen zal, zal ik u bekendmaken. Toen ging hij *naar* een kale hoogte.
4. God ontmoette Bileam en die zei tegen Hem: Zeven altaren heb ik opgesteld en ik heb op elk altaar een jonge stier en een ram geofferd.
5. Toen legde de HEERE het woord in de mond van Bileam, en zei: Keer terug naar Balak, en aldus moet u spreken.
6. En hij keerde naar hem terug en zie, hij stond bij zijn brandoffer, hij en al de vorsten van Moab.
7. Toen hief hij zijn spreuk aan en zei: Uit Syrië heeft Balak, de koning van Moab, mij laten halen, vanuit het bergland van het oosten: Kom, vervloek mij Jakob, kom, verwens Israël! 
8. Hoe kan ik vervloeken wie God niet vervloekt, hoe kan ik verwensen wie de HEERE niet verwenst? 
9. Want vanaf de top van de rotsen zie ik hem, vanaf de heuvels neem ik hem waar; zie, dat volk woont afgezonderd, onder de heidenvolken rekent het zich niet. 
10. Wie heeft het stof van Jakob geteld, en het aantal, het vierde deel van Israël? Moge mijn ziel de dood van de oprechten sterven en mijn einde zijn als dat van hem.
11. Toen zei Balak tegen Bileam: Wat doet u mij *nu* aan? Ik heb u *hierheen* laten halen om mijn vijanden te vervloeken, maar zie, u hebt *hen* juist gezegend!
12. Hij antwoordde en zei: Zou ik dat wat de HEERE mij in de mond legt, niet nauwlettend uitspreken?
13. Toen zei Balak tegen hem: Kom toch met mij mee naar een andere plaats, vanwaar u het *volk* kunt zien; slechts de uitlopers ervan kunt u zien, u kunt het niet helemaal zien. Vervloek het mij daarvandaan!
14. Hij nam hem mee *naar* de vlakte van Zofim, naar de top van de Pisga. En hij bouwde zeven altaren, en hij offerde op elk altaar een jonge stier en een ram.
15. Toen zei hij tegen Balak: Ga hier bij uw brandoffer staan, en ikzelf zal verderop *God* ontmoeten.
16. De HEERE ontmoette Bileam en legde hem een woord in zijn mond. En Hij zei: Keer naar Balak terug, en aldus moet u spreken.
17. Hij kwam bij hem, en zie, hij stond bij zijn brandoffer, met de vorsten van Moab bij hem. En Balak zei tegen hem: Wat heeft de HEERE gesproken?
18. Toen hief hij zijn spreuk aan en zei: Sta op, Balak, luister; hoor mij aan, zoon van Zippor. 
19. God is geen man, dat Hij liegen zou, of een mensenkind, dat Hij *ergens* berouw over hebben zou. Zou Híj *iets* zeggen en *het* dan niet doen? Zou Híj spreken en het niet gestand doen? 
20. Zie, ik kreeg *opdracht* om te zegenen: als Hij zegent, kan ik het niet keren. 
21. Hij aanschouwt geen onrecht in Jakob; ook ziet Hij geen kwaad in Israël aan. De HEERE, zijn God, is met hem, en de *jubel*klank van de Koning is bij hem. 
22. God heeft hen uit Egypte geleid; Hij is hem als de horens van een wilde os. 
23. Want er bestaat geen bezwering tegen Jakob of waarzeggerij tegen Israël. Er wordt in deze tijd over Jakob gezegd, en over Israël, wat God gedaan heeft. 
24. Zie, een volk, het staat op als een leeuwin, als een leeuw richt het zichzelf op; het gaat niet liggen, voordat het *zijn* prooi opgegeten heeft en het bloed van *zijn* slachtoffers gedronken heeft.
25. Toen zei Balak tegen Bileam: Als u het *volk* beslist niet wilt vervloeken, zegen het dan in ieder geval ook niet.
26. Bileam antwoordde en zei tegen Balak: Heb ik niet tot u gesproken: Alles wat de HEERE zal spreken, dat zal ik doen?
27. Daarop zei Balak tegen Bileam: Kom toch, ik zal u naar een andere plaats meenemen. Misschien is het goed in de ogen van die God dat u het daarvandaan voor mij vervloekt.
28. Toen nam Balak Bileam mee *naar* de top van de Peor, die uitzicht heeft over de wildernis.
29. En Bileam zei tegen Balak: Bouw hier voor mij zeven altaren en bereid hier voor mij zeven jonge stieren en zeven rammen.
30. Balak deed wat Bileam gezegd had. Hij offerde op elk altaar een jonge stier en een ram.
