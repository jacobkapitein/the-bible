#Numeri 4
1. De HEERE sprak tot Mozes en tot Aäron:
2. Neem het aantal op van de nakomelingen van Kahath, uit het midden van de nakomelingen van Levi, *ingedeeld* naar hun geslachten *en* naar hun families,
3. van dertig jaar oud en daarboven, tot vijftig jaar oud, ieder die tot de dienst verplicht is, om het werk in de tent van ontmoeting te verrichten.
4. Dit is de dienst van de nakomelingen van Kahath in de tent van ontmoeting: *de zorg voor* het allerheiligste.
5. Bij het opbreken van het kamp moeten Aäron en zijn zonen komen en het voorhangsel ter afscherming losmaken, en daarmee moeten ze de ark van de getuigenis bedekken.
6. Zij moeten er een deken van zeekoeienhuid overheen leggen, en daarover een geheel blauwpurperen kleed uitspreiden en zijn draagbomen aanbrengen.
7. Ook over de tafel van de toon*broden* moeten zij een blauwpurperen kleed uitspreiden, en daarop de schotels en de schalen zetten, de kommen en de kannen voor het plengoffer; ook het brood *dat* voortdurend aanwezig *is*, moet daarop liggen.
8. Daarna moeten zij een scharlakenrood kleed daarover uitspreiden en dat met een dekkleed van zeekoeienhuiden bedekken, en zij moeten zijn draagbomen aanbrengen.
9. Dan moeten zij een blauwpurperen kleed nemen en *daarmee* de kandelaar *die* het licht *draagt*, bedekken, en de bijbehorende lampen, de bijbehorende snuiters, de bijbehorende vuurschalen, en alle olievaatjes waarmee ze daaraan de dienst verrichten.
10. Zij moeten hem ook met alle bijbehorende voorwerpen in een dekkleed van zeekoeienhuiden leggen en *hem* op de draagbaar zetten.
11. En over het gouden altaar moeten zij een blauwpurperen kleed uitspreiden en dat met een dekkleed van zeekoeienhuiden bedekken, en zij moeten zijn draagbomen aanbrengen.
12. Zij moeten verder alle voorwerpen voor de dienst nemen, waarmee zij in het heiligdom de dienst verrichten, en die in een blauwpurperen kleed leggen, en die met een dekkleed van zeekoeienhuiden bedekken en het op de draagbaar zetten.
13. Zij moeten de as van het altaar verwijderen, en daarover een roodpurperen kleed uitspreiden,
14. en daarop al zijn voorwerpen leggen, waarmee zij de dienst met betrekking tot *het altaar* verrichten: de vuurschalen, de vorken, de scheppen, de sprengbekkens, *kortom* alle voorwerpen voor het altaar; en zij moeten daarover een deken van zeekoeienhuiden uitspreiden, en zijn draagbomen aanbrengen.
15. Als Aäron en zijn zonen bij het opbreken van het kamp het bedekken van het heiligdom en van alle voorwerpen in het heiligdom voltooid hebben, mogen de nakomelingen van Kahath daarna komen om *alles* te dragen; maar zij mogen dat heilige niet aanraken, opdat zij niet sterven. Dit is wat de nakomelingen van Kahath in de tent van ontmoeting moeten dragen.
16. Eleazar nu, de zoon van de priester Aäron, heeft het opzicht over de olie voor het licht, het geurige reukwerk, het voortdurende graanoffer en de zalfolie. *Hij heeft* het opzicht over heel de tabernakel en alles wat zich daarin bevindt, over het heiligdom en de bijbehorende voorwerpen.
17. De HEERE sprak tot Mozes en tot Aäron:
18. U mag uit het midden van de Levieten de stam van de geslachten van de Kahathieten niet laten uitroeien.
19. Maar dit moet u voor hen doen, opdat zij in leven blijven en niet sterven als zij tot het allerheiligste naderen: Aäron en zijn zonen moeten naar binnen gaan en hun *hun taken* opleggen, iedere man zijn dienst en wat hij dragen moet.
20. Zij mogen echter niet naar binnen gaan om het heilige te zien, *al is het maar* een ogenblik, *want* dan zullen zij sterven.
21. De HEERE sprak tot Mozes:
22. Neem ook het aantal van de nakomelingen van Gerson op, *ingedeeld* naar hun families *en* naar hun geslachten.
23. Van dertig jaar oud en daarboven, tot vijftig jaar oud, moet u hen tellen, ieder die binnenkomt om nauwgezet dienst te doen, om de dienst in de tent van ontmoeting te verrichten.
24. Dit is de dienst van de geslachten van de Gersonieten, bij het dienen en bij het dragen:
25. zij moeten de gordijnen van de tabernakel en de tent van ontmoeting dragen; het bijbehorende dekkleed en het dekkleed van zeekoeienhuid dat daaroverheen ligt, en het gordijn voor de ingang van de tent van ontmoeting;
26. de kleden van de voorhof, en het gordijn voor de ingang van de poort van de voorhof, die rondom bij de tabernakel en het altaar is; en de bijbehorende touwen, ook alle voorwerpen van de bijbehorende dienst, kortom, alles wat daarvoor verricht wordt, opdat zij kunnen dienen.
27. Heel de dienst van de nakomelingen van de Gersonieten, bij heel hun dragen en bij heel hun dienen, moet gebeuren overeenkomstig het bevel van Aäron en zijn zonen. U moet aan hen *hun* taak bij alles wat zij moeten dragen, opleggen.
28. Dit is de dienst van de geslachten van de nakomelingen van de Gersonieten in de tent van ontmoeting, hun taak onder leiding van Ithamar, de zoon van de priester Aäron.
29. *Wat betreft* de nakomelingen van Merari, die moet u tellen *ingedeeld* naar hun geslachten *en* naar hun families.
30. Van dertig jaar oud en daarboven, tot vijftig jaar oud, moet u hen tellen, ieder die tot de dienst verplicht is, om de dienst in de tent van ontmoeting te verrichten.
31. Dit is hun taak in het dragen, bij heel hun dienst in de tent van ontmoeting: de planken van de tabernakel, zijn dwarsbalken, zijn pilaren en zijn voetstukken;
32. ook de pilaren rond de voorhof met hun voetstukken, hun pinnen en hun touwen, *kortom*, alle bijbehorende voorwerpen en heel hun dienst. De voorwerpen die zij overeenkomstig hun taak moeten dragen, moet u aan de hand van *hun* namen tellen.
33. Dit is de dienst van de geslachten van de nakomelingen van Merari, bij heel hun dienst in de tent van ontmoeting, onder leiding van Ithamar, de zoon van de priester Aäron.
34. Mozes en Aäron en de leiders van de gemeenschap telden de nakomelingen van de Kahathieten, *ingedeeld* naar hun geslachten en naar hun families,
35. van dertig jaar oud en daarboven, tot vijftig jaar oud, ieder die tot de dienst verplicht is, om te dienen in de tent van ontmoeting.
36. Zij die van hen geteld waren, *ingedeeld* naar hun geslachten, waren tweeduizend zevenhonderdvijftig.
37. Dit zijn degenen van de geslachten van de Kahathieten die geteld waren, van ieder die in de tent van ontmoeting diende, die Mozes telde met Aäron, op bevel van de HEERE, door de dienst van Mozes.
38. Ook zij die van de nakomelingen van Gerson geteld waren, *ingedeeld* naar hun geslachten en naar hun families,
39. van dertig jaar oud en daarboven, tot vijftig jaar oud, ieder die tot de dienst verplicht was om in de tent van ontmoeting te dienen,
40. *te weten* zij die van hen geteld waren, *ingedeeld* naar hun geslachten *en* naar hun families, waren tweeduizend zeshonderddertig.
41. Dit zijn degenen van de geslachten van de nakomelingen van Gerson die geteld waren, van ieder die in de tent van ontmoeting diende, die Mozes en Aäron telden, op bevel van de HEERE.
42. En zij die van de geslachten van de nakomelingen van Merari geteld waren, *ingedeeld* naar hun geslachten *en* naar hun families,
43. van dertig jaar oud en daarboven, tot vijftig jaar oud, ieder die tot de dienst verplicht is, om te dienen in de tent van ontmoeting,
44. degenen van hen die geteld waren, *ingedeeld* naar hun geslachten, waren drieduizend tweehonderd.
45. Dit zijn degenen van hen die van de geslachten van de nakomelingen van Merari geteld waren, die Mozes en Aäron telden, op bevel van de HEERE, door de dienst van Mozes.
46. Al degenen die geteld waren, die Mozes en Aäron en de leiders van Israël telden, van de Levieten, *ingedeeld* naar hun geslachten en naar hun families,
47. van dertig jaar oud en daarboven, tot vijftig jaar oud, ieder die binnenkwam om de dienst van het dienen of de dienst van het dragen in de tent van ontmoeting te verrichten,
48. *te weten* degenen die van hen geteld waren, waren achtduizend vijfhonderdtachtig.
49. Men telde hen, op bevel van de HEERE, door de dienst van Mozes, iedere man overeenkomstig zijn dienst en overeenkomstig zijn last. Zij zijn degenen van hen die geteld waren, zoals de HEERE Mozes geboden had.
