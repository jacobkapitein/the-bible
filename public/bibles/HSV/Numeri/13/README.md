#Numeri 13
1. De HEERE sprak tot Mozes:
2. Stuur mannen voor u uit om het land Kanaän te verkennen, dat Ik aan de Israëlieten geven zal; u moet één man per stam van zijn vaderen sturen, elk een leider onder hen.
3. Mozes stuurde hen uit de woestijn Paran, op bevel van de HEERE. Al die mannen waren hoofden van de Israëlieten.
4. Dit nu zijn hun namen: uit de stam Ruben: Sammua, de zoon van Zakkur.
5. Uit de stam Simeon: Safat, de zoon van Hori.
6. Uit de stam Juda: Kaleb, de zoon van Jefunne.
7. Uit de stam Issaschar: Jigeal, de zoon van Jozef.
8. Uit de stam Efraïm: Hosea, de zoon van Nun.
9. Uit de stam Benjamin: Palti, de zoon van Rafu.
10. Uit de stam Zebulon: Gaddiël, de zoon van Sodi.
11. Uit de stam Jozef, voor de stam Manasse: Gaddi, de zoon van Susi.
12. Uit de stam Dan: Ammiël, de zoon van Gemalli.
13. Uit de stam Aser: Sethur, de zoon van Michaël.
14. Uit de stam Naftali: Nachbi, de zoon van Wofsi.
15. Uit de stam Gad: Guel, de zoon van Machi.
16. Dit zijn de namen van de mannen die Mozes stuurde om het land te verkennen. En Mozes noemde Hosea, de zoon van Nun, Jozua.
17. Mozes stuurde hen om het land Kanaän te verkennen, en hij zei tegen hen: Ga hier het Zuiderland in, en ga dan het bergland in,
18. en bekijk het land, hoe het is, en het volk dat er woont, of het sterk is of zwak, of het gering *in aantal* is of talrijk.
19. En *kijk* hoe het land is waarin het *volk* woont, of het goed is of slecht, en hoe de steden zijn waarin het woont, of *het* in *tenten*kampen *woont* of in vestingen.
20. *Kijk* ook hoe de grond is, of die vruchtbaar is of schraal, *en* of er bomen zijn of niet. Vat moed en neem *wat* van de vruchten van het land mee. Die dagen waren namelijk *juist* de dagen van de eerste vruchten van de druiven.
21. Zij gingen op weg en verkenden het land, van de woestijn Zin tot Rehob, bij Lebo-Hamath.
22. Zij gingen het Zuiderland in en kwamen tot aan Hebron, en daar *woonden* Ahiman, Sesai en Talmai, nakomelingen van Enak. Hebron nu was zeven jaar eerder gebouwd dan Zoan in Egypte.
23. Daarna kwamen zij aan in het dal Eskol en sneden daar een rank af met één tros druiven, die zij met zijn tweeën aan een draagstok moesten dragen. Ook *namen* zij wat granaatappels en wat vijgen *mee*.
24. Die plaats noemde men het dal Eskol vanwege de tros die de Israëlieten daar afgesneden hadden.
25. Daarna keerden zij terug van het verkennen van het land, na verloop van veertig dagen.
26. Zij gingen op weg en kwamen bij Mozes en bij Aäron, en bij heel de gemeenschap van de Israëlieten, in de woestijn Paran, bij Kades. En zij brachten aan hen en heel de gemeenschap verslag uit en toonden hun de vruchten van het land.
27. Zij vertelden *het Mozes* en zeiden: Wij zijn in dat land gekomen waarheen u ons gestuurd hebt, en werkelijk, het vloeit over van melk en honing, en dit is zijn vrucht.
28. Het volk echter dat in dat land woont, is sterk, de steden zijn versterkt *en* heel groot, en ook hebben wij daar nakomelingen van Enak gezien.
29. In het Zuiderland woont Amalek, in het bergland *wonen* de Hethieten, de Jebusieten en de Amorieten, aan de zee en aan de oever van de Jordaan wonen de Kanaänieten.
30. Toen bracht Kaleb het volk tegenover Mozes tot bedaren, en zei: Laten wij vrijmoedig optrekken, wij zullen het *land* in bezit nemen, want wij zullen het zeker overmeesteren.
31. Maar de mannen die met hem opgetrokken waren, zeiden: Wij kunnen tegen dat volk niet optrekken, want het is sterker dan wij.
32. En zij lieten een kwaad gerucht uitgaan bij de Israëlieten over het land dat zij verkend hadden, door te zeggen: Het land waar wij doorgetrokken zijn om het te verkennen, is een land dat zijn inwoners verslindt, en heel het volk dat wij in het midden daarvan gezien hebben, *bestaat uit* mannen van grote lengte.
33. Wij hebben er ook reuzen gezien, nakomelingen van Enak, *afkomstig* van de reuzen. Wij waren in onze *eigen* ogen als sprinkhanen, en zo waren wij ook in hun ogen.
