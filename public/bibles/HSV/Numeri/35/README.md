#Numeri 35
1. De HEERE sprak tot Mozes, in de vlakten van Moab, aan de Jordaan, *ter hoogte* van Jericho:
2. Gebied de Israëlieten dat zij van hun eigen erfelijk bezit steden aan de Levieten moeten geven om *erin* te wonen; ook moet u de Levieten de weidegrond geven die rondom die steden ligt.
3. Die steden moeten zij hebben om *erin* te wonen, maar de bijbehorende weidegronden zijn voor hun vee, hun bezittingen en voor al hun dieren.
4. De weidegronden die bij de steden horen, die u aan de Levieten moet geven, moeten vanaf de stadsmuur naar buiten aan alle kanten duizend el *meten*.
5. U moet buiten de stad aan de oostzijde tweeduizend el afmeten, aan de zuidzijde tweeduizend el, aan de westzijde tweeduizend el en aan de noordzijde tweeduizend el, met de stad in het midden. Dat moeten zij hebben *als* weidegronden die bij de steden horen.
6. Wat nu de steden betreft die u aan de Levieten moet geven, zes *daarvan* moeten de vrijsteden zijn, die u moet geven zodat degene die een doodslag begaan heeft, daarheen zou kunnen vluchten; bovendien moet u *hun nog* tweeënveertig steden geven.
7. Al de steden die u de Levieten moet geven, moeten *bij elkaar* achtenveertig steden zijn, te weten de *steden* met hun weidegronden.
8. En wat de steden betreft die u van het bezit van de Israëlieten moet geven, moet u van degene die er veel heeft, veel nemen, en van degene die er weinig heeft, weinig. Ieder moet afhankelijk van zijn erfelijk bezit, dat hij ontvangen zal hebben, *een aantal* van zijn steden aan de Levieten geven.
9. De HEERE sprak tot Mozes:
10. Spreek tot de Israëlieten en zeg tegen hen: Wanneer u de Jordaan oversteekt, het land Kanaän in,
11. dan moet u voor uzelf steden kiezen *die* u tot vrijsteden zullen dienen, zodat iemand die een doodslag begaan heeft, die zonder opzet iemand om het leven gebracht heeft, daarheen zou kunnen vluchten.
12. Deze steden moeten u dienen tot een wijkplaats voor de *bloed*wreker, opdat degene die een doodslag begaan heeft, niet zal sterven, voordat hij voor de gemeenschap heeft terechtgestaan.
13. De steden nu die u moet geven, moeten u dienen tot zes vrijsteden.
14. Drie steden moet u aan deze kant van de Jordaan geven en drie steden moet u in het land Kanaän geven; vrijsteden zullen het zijn.
15. Die zes steden moeten voor de Israëlieten, voor de vreemdeling en voor de bijwoner in hun midden tot een wijkplaats dienen, zodat ieder daarheen kan vluchten die zonder opzet iemand om het leven gebracht heeft.
16. Maar als hij hem met een ijzeren voorwerp geslagen heeft, zodat hij stierf, dan is hij een moordenaar; degene die een doodslag begaan heeft, moet zeker gedood worden.
17. Ook als hij hem geslagen heeft met een steen *in* de hand, waardoor hij zou kunnen sterven, en hij stierf, *dan* is hij een moordenaar; degene die een doodslag begaan heeft, moet zeker gedood worden.
18. Of als hij hem heeft geslagen met een houten voorwerp *in* de hand, waardoor hij zou kunnen sterven, en hij stierf, *dan* is hij een moordenaar; hij die een doodslag begaan heeft, moet zeker gedood worden.
19. De bloedwreker, díe moet hem die een doodslag begaan heeft, doden; als hij hem aantreft, mag híj hem doden.
20. Ook als hij hem uit haat een duw heeft gegeven, of met opzet *iets* naar hem toe heeft gegooid, zodat hij stierf;
21. of wanneer hij hem uit vijandschap met zijn hand *zo* geslagen heeft, dat hij stierf, moet degene die *hem* geslagen heeft, zeker gedood worden: hij is een moordenaar. De bloedwreker mag degene die een doodslag begaan heeft, doden als hij hem aantreft.
22. Maar als hij hem onverwachts zonder vijandschap een duw gegeven heeft, of zonder opzet welk voorwerp dan ook naar hem toe gegooid heeft,
23. of zonder het te zien een of andere steen, waardoor men zou kunnen sterven, op hem heeft laten vallen, zodat hij stierf, terwijl hij geen vijand van hem was en niet zijn onheil zocht,
24. dan moet de gemeenschap overeenkomstig deze bepalingen oordelen tussen hem die een doodslag begaan heeft, en de bloedwreker.
25. De gemeenschap moet hem die een doodslag begaan heeft, redden uit de hand van de bloedwreker, en de gemeenschap moet hem laten terugkeren naar zijn vrijstad, waarheen hij gevlucht was. Dan moet hij daar blijven tot de dood van de hogepriester, die men met de heilige olie gezalfd heeft.
26. Maar als hij die een doodslag begaan heeft, de grens van zijn vrijstad, waarheen hij gevlucht was, ook maar even overschrijdt,
27. en de bloedwreker vindt hem buiten de grens van zijn vrijstad, dan mag de bloedwreker hem die een doodslag begaan heeft, doden; *dan* is het voor hem geen bloedschuld.
28. Want hij die een doodslag begaan heeft, had in zijn vrijstad moeten blijven tot de dood van de hogepriester; pas na de dood van de hogepriester mag hij terugkeren naar het land dat hij bezit.
29. Dit zal voor u als een rechtsverordening gelden, *al* uw generaties door, in al uw woongebieden.
30. *Wat betreft* allen die iemand om het leven gebracht hebben: op grond van de verklaring van *meerdere* getuigen moet men degene die een doodslag begaan heeft, doodslaan. Er mag echter niet *slechts* één getuige tegen een persoon getuigen, zodat die zou moeten sterven.
31. U mag geen losgeld aannemen voor het leven van degene die een doodslag begaan heeft die des doods schuldig is. Ja, hij moet zeker gedood worden.
32. U mag ook geen losgeld aannemen voor degene die naar zijn vrijstad is gevlucht, zodat hij voor de dood van de *hoge*priester terug kan keren om in het land te wonen.
33. U mag het land waarin u woont niet ontheiligen, want het bloed ontheiligt het land. Voor het land kan geen verzoening gedaan worden over het bloed dat erin vergoten wordt, dan door het bloed van degene die dat vergoten heeft.
34. Verontreinig dus het land niet waarin u woont, in het midden waarvan Ik woon; immers Ik, de HEERE, woon in het midden van de Israëlieten.
