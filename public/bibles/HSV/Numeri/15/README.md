#Numeri 15
1. De HEERE sprak tot Mozes:
2. Spreek tot de Israëlieten en zeg tegen hen: Wanneer u komt in het land dat Ik u als uw woongebied geef,
3. en u een vuuroffer voor de HEERE bereidt, een brandoffer of slachtoffer als inlossing van een gelofte, of een vrijwillige gave, of om op uw feestdagen de HEERE een aangename geur te bereiden, van de runderen of van het kleinvee,
4. dan zal hij, die zijn offergave aan de HEERE aanbiedt, een graanoffer van een tiende *efa* meelbloem, gemengd met een kwart hin olie, aanbieden.
5. En wijn als plengoffer, een kwart hin per lam, moet u bij het brandoffer of het slachtoffer doen.
6. En bij een ram moet u een graanoffer doen van twee tiende *efa* meelbloem, gemengd met olie, een derde hin;
7. en als plengoffer moet u een derde hin wijn aanbieden, *als* een aangename geur voor de HEERE.
8. En wanneer u een jong van een rund bereidt als brandoffer of slachtoffer als inlossing van een gelofte, of als dankoffer voor de HEERE,
9. dan moet men bij het jong van het rund een graanoffer aanbieden van drie tiende *efa* meelbloem, gemengd met een halve hin olie;
10. en als plengoffer moet u een halve hin wijn aanbieden, *als* vuuroffer, een aangename geur voor de HEERE.
11. Zo moet gedaan worden voor elk rund, of voor elke ram, of voor het kleinvee onder de schapen of onder de geiten.
12. Overeenkomstig het aantal dat u bereidt, moet u voor elk *dier* doen, overeenkomstig hun aantal.
13. Elke ingezetene *van het land* moet deze dingen zo doen om een vuuroffer, een aangename geur voor de HEERE, aan te bieden.
14. En wanneer er een vreemdeling bij u verblijft of in uw midden is, *al* uw generaties door, moet hij een vuuroffer, een aangename geur voor de HEERE, offeren. Net zoals u doet, zo moet *ook* hij doen.
15. *U*, gemeente, voor u en voor de vreemdeling die *bij u* verblijft, geldt één verordening, een eeuwige verordening, *al* uw generaties door: net zoals u, zo moet *ook* de vreemdeling voor het aangezicht van de HEERE zijn.
16. Eén wet en één bepaling geldt voor u en voor de vreemdeling die bij u verblijft.
17. De HEERE sprak tot Mozes:
18. Spreek tot de Israëlieten en zeg tegen hen: Als u gekomen bent in het land waarheen Ik u breng,
19. en het gebeurt dat u van het brood van het land eet, dan moet u de HEERE een hefoffer brengen.
20. U moet van de eerstelingen van uw deeg een koek als hefoffer brengen. U moet dat, net als het hefoffer, van de dorsvloer brengen.
21. U moet van de eerstelingen van uw deeg de HEERE een hefoffer geven, *al* uw generaties door.
22. En wanneer u zonder opzet gezondigd hebt, en niet al deze geboden gedaan hebt, die de HEERE tot Mozes gesproken heeft
23. - alles wat de HEERE u door de dienst van Mozes geboden heeft, vanaf de dag dat de HEERE het geboden heeft en daarna, *al* uw generaties door -
24. wanneer het zal zijn dat iets zonder opzet gedaan is, iets wat voor de ogen van de gemeenschap *verborgen was*, dan moet heel de gemeenschap volgens de bepaling één jonge stier, het jong van een rund, als brandoffer bereiden, als een aangename geur voor de HEERE, met het bijbehorende graanoffer en het bijbehorende plengoffer, en één geitenbok als zondoffer.
25. Dan moet de priester verzoening doen voor heel de gemeenschap van de Israëlieten, en het zal hun vergeven worden, want het was zonder opzet. Zij hebben zelf hun offergave gebracht, een vuuroffer voor de HEERE, en hun zondoffer, voor het aangezicht van de HEERE, vanwege hun *zonde* zonder opzet.
26. Dan zal het heel de gemeenschap van de Israëlieten vergeven worden, en *ook* de vreemdeling die in hun midden verblijft, want het is heel het volk zonder opzet *overkomen*.
27. Als nu één persoon zonder opzet gezondigd heeft, moet hij een geit van een jaar oud als zondoffer aanbieden.
28. Dan moet de priester verzoening doen voor die persoon die zonder opzet *gezondigd heeft*, met een onopzettelijke zonde, voor het aangezicht van de HEERE, om verzoening voor hem te doen, en het zal hem vergeven worden.
29. Voor de ingezetene onder de Israëlieten, en voor de vreemdeling die in hun midden verblijft: één wet geldt voor u, voor hem die zonder opzet *zonde* doet.
30. Maar de persoon die iets met opgeheven hand doet, van de ingezetenen of van de vreemdelingen, die lastert de HEERE: die persoon moet uit het midden van zijn volk uitgeroeid worden,
31. want hij heeft het woord van de HEERE veracht en Zijn gebod verbroken. Die persoon moet beslist uitgeroeid worden, zijn ongerechtigheid is op hem.
32. Toen de Israëlieten in de woestijn waren, troffen zij een man aan die hout sprokkelde op de sabbatdag.
33. En zij die hem aantroffen terwijl hij hout sprokkelde, brachten hem naar Mozes en naar Aäron, en naar heel de gemeenschap.
34. Zij namen hem in hechtenis, want er was *nog* geen beslissing genomen wat met hem gedaan moest worden.
35. Toen zei de HEERE tegen Mozes: Die man moet zeker gedood worden. Heel de gemeenschap moet hem met stenen stenigen buiten het kamp.
36. Toen bracht heel de gemeenschap hem weg tot buiten het kamp, en zij stenigden hem met stenen, zodat hij stierf, zoals de HEERE Mozes geboden had.
37. De HEERE sprak tot Mozes:
38. Spreek tot de Israëlieten en zeg tegen hen dat zij voor zichzelf, *al* hun generaties door, kwastjes moeten maken aan de hoeken van hun kleren. Aan de kwastjes aan de hoek moeten zij een blauwpurperen draad bevestigen.
39. Die zal voor u aan de kwastjes zitten, opdat u, wanneer u hem ziet, aan al de geboden van de HEERE denkt en die doet, zodat u niet uw *eigen* hart en uw *eigen* ogen zult onderzoeken, waar u als in hoererij achteraan gaat;
40. opdat u aan al Mijn geboden denkt en die doet, en heilig bent voor uw God.
41. Ik ben de HEERE, uw God, Die u uit het land Egypte geleid heeft, om u tot een God te zijn. Ik ben de HEERE, uw God.
