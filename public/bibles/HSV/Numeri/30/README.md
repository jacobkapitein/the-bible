#Numeri 30
1. Mozes sprak tot de hoofden van de stammen van de IsraÃ«lieten: Dit is de zaak die de HEERE geboden heeft:
2. Wanneer een man de HEERE een gelofte doet of een eed zweert om een verplichting op zich te nemen, dan mag hij zijn woord niet schenden; overeenkomstig alles wat uit zijn mond komt, moet hij doen.
3. Maar wanneer een vrouw de HEERE een gelofte doet, *en* in haar jeugd, terwijl ze *nog* in het huis van haar vader *woont*, een verplichting *op zich* neemt,
4. en haar vader van haar gelofte hoort en van haar verplichting, die zij op zich genomen heeft, en haar vader tegen haar zwijgt, dan zijn al haar geloften en elke verplichting die zij op zich genomen heeft, van kracht.
5. Maar als haar vader haar *ervan* afhoudt, op de dag dat hij van al haar geloften hoort en van de verplichtingen die zij op zich genomen heeft, dan is het niet van kracht. De HEERE zal het haar vergeven, want haar vader heeft haar *ervan* afgehouden.
6. Maar als zij een man heeft, en haar geloften of de onbezonnen uitspraak van haar lippen, waarmee zij een verplichting op zich genomen heeft, op haar rusten,
7. en haar man hoort *ervan*, maar hij zwijgt tegen haar op de dag dat hij *ervan* hoort, dan zijn haar geloften van kracht, en zijn de verplichtingen die zij op zich genomen heeft, van kracht.
8. Maar als haar man op de dag dat hij *ervan* hoort, haar *ervan* afhoudt, dan verbreekt hij haar gelofte, die op haar rust, en de onbezonnen uitspraak van haar lippen, waarmee zij een verplichting op zich genomen heeft, en de HEERE zal het haar vergeven.
9. Wat betreft de gelofte van een weduwe of van een verstoten vrouw: alles waartoe zij zichzelf verplicht heeft, is voor haar van kracht.
10. Maar als zij in het huis van haar man een gelofte aflegt, of met een eed een verplichting op zich neemt,
11. en haar man *ervan* hoort, maar tegen haar zwijgt *en* haar *er* niet *van* afhoudt, dan zijn al haar geloften van kracht en is elke verplichting die zij op zich genomen heeft, van kracht.
12. Maar als haar man op de dag dat hij *ervan* hoort, deze nadrukkelijk verbreekt, dan is geen enkele uitspraak van haar lippen, van haar geloften en van de verplichting tegenover haarzelf van kracht; haar man heeft die verbroken en de HEERE zal het haar vergeven.
13. Elke gelofte en elke verplichting onder ede om zichzelf te verootmoedigen, kan haar man bekrachtigen of kan haar man verbreken.
14. Maar als haar man dag na dag nadrukkelijk tegen haar zwijgt, bekrachtigt hij al haar geloften of al de verplichtingen die op haar rusten; hij bekrachtigt ze, omdat hij op de dag dat hij *ervan* hoorde, tegen haar gezwegen heeft.
15. Maar als hij, nadat hij *ervan* gehoord heeft, ze *pas later* nadrukkelijk verbreekt, dan laadt hij haar ongerechtigheid op zich.
16. Dit zijn de verordeningen die de HEERE Mozes geboden heeft met betrekking tot een man en zijn vrouw, met betrekking tot een vader en zijn dochter in haar jeugd, terwijl ze *nog* in het huis van haar vader *woont*.
