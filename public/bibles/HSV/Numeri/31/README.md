#Numeri 31
1. De HEERE sprak tot Mozes:
2. Neem voor de Israëlieten wraak op de Midianieten; daarna zult u met uw voorgeslacht verenigd worden.
3. En Mozes sprak tot het volk: Laten er mannen uit uw midden zich voor de strijd toerusten, en zich tegen Midian keren om de wraak van de HEERE aan Midian te voltrekken.
4. Van alle stammen van Israël moet u er duizend per stam ten strijde laten trekken.
5. Zo werden er uit de duizenden van Israël duizend per stam geleverd, twaalfduizend, toegerust voor de strijd.
6. Mozes liet hen ten strijde trekken, duizend per stam, hen en Pinehas, de zoon van Eleazar, de priester, ten strijde, met de heilige voorwerpen en de trompetten voor het geschal in zijn hand.
7. En zij streden tegen Midian zoals de HEERE Mozes geboden had; zij doodden al wie mannelijk was.
8. Behalve hen die door hen verslagen werden, doodden zij ook de koningen van Midian: Evi, Rekem, Zur, Hur en Reba, de vijf koningen van Midian; ook doodden zij Bileam, de zoon van Beor, met het zwaard.
9. Maar de Israëlieten voerden de vrouwen van Midian en hun kleine kinderen als gevangenen weg en roofden al hun dieren, al hun vee en al hun vermogen.
10. Ook verbrandden zij al hun steden in hun woongebieden en al hun tentenkampen met vuur.
11. Zij namen heel de buit en alles wat meegenomen kon worden aan mensen en aan dieren,
12. en zij brachten de gevangenen en wat aan buit meegenomen was, bij Mozes, bij de priester Eleazar en bij de gemeenschap van de Israëlieten in het kamp, in de vlakten van Moab, aan de Jordaan, *ter hoogte* van Jericho.
13. Mozes, de priester Eleazar en alle leiders van de gemeenschap gingen buiten het kamp, hun tegemoet.
14. Mozes werd erg kwaad op de aanvoerders van het leger, de bevelhebbers van duizend en de bevelhebbers van honderd die van de krijgsdienst *terug*kwamen.
15. En Mozes zei tegen hen: Hebt u alle vrouwen laten leven?
16. Zie, zíj waren door de raad van Bileam voor de Israëlieten de aanleiding tot trouwbreuk tegen de HEERE, in het geval van Peor, waardoor de plaag kwam onder de gemeenschap van de HEERE.
17. Nu dan, dood al wie mannelijk is onder de kleine kinderen, en dood elke vrouw die gemeenschap met een man heeft gehad door met een man te slapen.
18. Maar laat alle kinderen van het vrouwelijk geslacht die *nog* geen gemeenschap gehad hebben door met een man te slapen, voor u in leven.
19. En u, sla uw kamp op buiten het kamp, zeven dagen *lang*. Ieder die een persoon gedood en ieder die een verslagene aangeraakt heeft, moet zich op de derde dag en op de zevende dag ontzondigen, u en uw gevangenen.
20. Ook moet u alle kleding, alle leren voorwerpen, alles wat van geiten*haar* gemaakt is, en alle houten voorwerpen ontzondigen.
21. En de priester Eleazar zei tegen de krijgslieden die ten strijde getrokken waren: Dit is de wetsverordening die de HEERE Mozes geboden heeft.
22. Alleen het goud, het zilver, het koper, het ijzer, het tin en het lood,
23. elk ding dat vuurvast is, moet u door het vuur laten gaan, zodat het rein wordt; alleen moet het door het reinigingswater ontzondigd worden. Maar alles wat niet vuurvast is, moet u *alleen* door het water laten gaan.
24. Ook moet u op de zevende dag uw kleren wassen, zodat u rein wordt; daarna mag u *weer* in het kamp komen.
25. Verder sprak de HEERE tot Mozes:
26. Neem het aantal op van wat meegenomen is aan gevangenen, aan mensen en aan dieren, u en de priester Eleazar en de familiehoofden van de gemeenschap.
27. En verdeel wat meegenomen is, in twee helften, tussen hen die aan de strijd deelgenomen hebben, die met het leger uitgetrokken zijn, en heel de gemeenschap.
28. Daarna moet u de strijdbare mannen die met het leger uitgetrokken zijn, een heffing voor de HEERE opleggen, één op de vijfhonderd van de mensen, van de runderen, van de ezels en van de schapen.
29. Van de voor hen *bestemde* helft moet u *dat* nemen en *dat* aan de priester Eleazar geven als een hefoffer voor de HEERE.
30. Maar van de helft voor de Israëlieten moet u één gevangene op de vijftig nemen, van de mensen, van de runderen, van de ezels en van de schapen, van al de dieren, en ze aan de Levieten geven, die de taak ten behoeve van de tabernakel van de HEERE vervullen.
31. Mozes en de priester Eleazar deden zoals de HEERE Mozes geboden had.
32. Wat meegenomen was, het overschot van de buit die het krijgsvolk geroofd had, waren zeshonderdvijfenzeventigduizend schapen,
33. en tweeënzeventigduizend runderen,
34. en eenenzestigduizend ezels;
35. en mensen, namelijk vrouwen die *nog* geen gemeenschap hadden gehad door met een man te slapen, alles *bij elkaar* tweeëndertigduizend personen.
36. De helft *daarvan, namelijk* het aandeel voor hen die met het leger uitgetrokken waren, was een aantal van driehonderdzevenendertigduizend vijfhonderd schapen.
37. De heffing voor de HEERE van de schapen was zeshonderdvijfenzeventig *schapen*.
38. En *er waren* zesendertigduizend runderen, en de heffing daarvan voor de HEERE was tweeënzeventig.
39. En *er waren* dertigduizend vijfhonderd ezels, en de heffing daarvan voor de HEERE was eenenzestig.
40. En *er waren* zestienduizend mensen, en de heffing daarvan voor de HEERE was tweeëndertig personen.
41. En Mozes gaf de schatting, het hefoffer voor de HEERE, aan de priester Eleazar, zoals de HEERE Mozes geboden had.
42. En van de helft voor de Israëlieten, die Mozes van de mannen die gestreden hadden, afgescheiden had
43. - de helft voor de gemeenschap bestond uit driehonderdzevenendertigduizend vijfhonderd schapen,
44. zesendertigduizend runderen,
45. dertigduizend vijfhonderd ezels,
46. en zestienduizend mensen -
47. van die helft voor de Israëlieten nam Mozes één gevangene uit vijftig, van de mensen en van de dieren; en hij gaf ze aan de Levieten, die de taak ten behoeve van de tabernakel van de HEERE vervulden, zoals de HEERE Mozes geboden had.
48. Toen kwamen de aanvoerders van de duizenden van het leger, de bevelhebbers van duizend en de bevelhebbers van honderd, naar voren, bij Mozes.
49. En zij zeiden tegen Mozes: Uw dienaren hebben het aantal opgenomen van de strijdbare mannen die onder ons bevel stonden; van ons ontbreekt niet één man.
50. Daarom zullen wij de HEERE een offergave brengen, ieder wat hij gevonden heeft: een gouden voorwerp, een ketting, een armband, een ring, een oorring of een halssieraad, om voor ons leven verzoening te doen voor het aangezicht van de HEERE.
51. Mozes en de priester Eleazar namen het goud van hen aan, allemaal kunstig gemaakte voorwerpen.
52. Al het goud van het hefoffer dat zij de HEERE brachten, van de bevelhebbers van duizend en de bevelhebbers van honderd, bedroeg zestienduizend zevenhonderdvijftig sikkel.
53. De krijgslieden hadden ieder voor zichzelf *het nodige* geroofd.
54. Zo namen Mozes en de priester Eleazar dat goud aan van de bevelhebbers van duizend en van honderd, en zij brachten het in de tent van ontmoeting, voor het aangezicht van de HEERE, tot gedachtenis voor de Israëlieten.
