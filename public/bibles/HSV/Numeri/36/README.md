#Numeri 36
1. En de familiehoofden van het geslacht van de nakomelingen van Gilead, de zoon van Machir, de zoon van Manasse, uit de geslachten van de nakomelingen van Jozef, kwamen naar voren en spraken ten overstaan van Mozes en ten overstaan van de leiders, de *andere* familiehoofden van de Israëlieten,
2. en zeiden: De HEERE heeft mijn heer geboden dit land door het lot aan de Israëlieten in erfelijk bezit te geven; en mijn heer werd door de HEERE geboden het erfelijk bezit van onze broeder Zelafead aan zijn dochters te geven.
3. Wanneer zij *nu* voor een van de zonen van de *andere* stammen van de Israëlieten tot vrouw zouden worden, dan zou hun erfelijk bezit afgenomen worden van het erfelijk bezit van onze vaderen, en toegevoegd worden aan het erfelijk bezit van de stam waartoe zij zouden gaan behoren; zo zou ons erfelijk bezit, *dat* door het lot *is bepaald, ons* worden afgenomen.
4. En wanneer de Israëlieten *dan* het jubeljaar zouden hebben, dan zou hun erfelijk bezit *voorgoed* toegevoegd worden aan het erfelijk bezit van de stam waartoe zij zouden behoren, en zou hun erfelijk bezit afgenomen worden van het erfelijk bezit van de stam van onze vaderen.
5. Toen gebood Mozes de Israëlieten volgens het bevel van de HEERE: De stam van de nakomelingen van Jozef heeft gelijk.
6. Dit is het woord dat de HEERE met betrekking tot de dochters van Zelafead geboden heeft: Laten zij tot vrouw worden van wie goed is in hun ogen, als zij tenminste tot vrouw worden van *iemand uit* het geslacht van de stam van hun vader.
7. Dan zal het erfelijk bezit van de Israëlieten niet van de *ene* stam op de *andere* stam overgaan, want de Israëlieten moeten ieder vasthouden aan het erfelijk bezit van de stam van zijn vaderen.
8. Verder moet elke dochter die een erfelijk bezit uit de stammen van de Israëlieten erft, tot vrouw worden van iemand uit het geslacht van de stam van haar vader, opdat ieder van de Israëlieten het erfelijk bezit van zijn vader zal erven.
9. Zodoende zal het erfelijk bezit niet van de *ene* stam op de andere stam overgaan, want van de stammen van de Israëlieten moet ieder aan zijn erfelijk bezit vasthouden.
10. Zoals de HEERE Mozes geboden had, zo deden de dochters van Zelafead;
11. en Machla, Tirza, en Hogla, Milka en Noa, de dochters van Zelafead, werden voor de zonen van hun oom tot vrouw.
12. Binnen de geslachten van de nakomelingen van Manasse, de zoon van Jozef, werden zij *een man* tot vrouw; zo bleef hun erfelijk bezit aan de stam van het geslacht van hun vader.
13. Dit zijn de geboden en de bepalingen die de HEERE de Israëlieten door de dienst van Mozes geboden heeft, in de vlakten van Moab, aan de Jordaan, *ter hoogte* van Jericho.
