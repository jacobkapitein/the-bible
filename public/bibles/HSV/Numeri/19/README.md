#Numeri 19
1. De HEERE sprak tot Mozes en tot Aäron:
2. Dit is de wetsverordening die de HEERE geboden heeft: Spreek tot de Israëlieten *en zeg* dat zij een rode koe zonder enig gebrek bij u moeten brengen, waaraan geen onvolkomenheid is, waarop nog geen juk gekomen is.
3. U moet die aan de priester Eleazar geven, en men moet haar buiten brengen, tot buiten het kamp, en haar voor zijn *ogen* slachten.
4. En de priester Eleazar moet met zijn vinger *een deel* van haar bloed nemen, en hij moet *een deel* van haar bloed zeven keer in de richting van de voorkant van de tent van ontmoeting sprenkelen.
5. Men moet de koe voor zijn ogen verbranden. Haar huid, haar vlees en haar bloed, met haar mest, moet men verbranden.
6. De priester moet cederhout, hysop en karmozijn nemen, en moet dat midden in de brandende koe werpen.
7. Dan moet de priester zijn kleding wassen, en zijn lichaam in het water wassen, en daarna het kamp in gaan, en de priester is tot de avond onrein.
8. Ook hij die haar verbrand heeft, moet zijn kleren met water wassen en zijn lichaam met water wassen, en hij is tot de avond onrein.
9. En iemand die rein is, moet de as van de koe verzamelen en buiten het kamp op een reine plaats wegleggen. Die *as* is voor de gemeenschap van de Israëlieten om te bewaren, *bestemd* voor reinigingswater. Het is *een middel tot* ontzondiging.
10. Hij die de as van de koe verzameld heeft, moet zijn kleren wassen, en hij is tot de avond onrein. Dit is voor de Israëlieten, en voor de vreemdeling die in hun midden verblijft, tot een eeuwige verordening.
11. Wie een dode, welk dood lichaam van een mens ook, aanraakt, die is zeven dagen onrein.
12. Op de derde dag moet hij zichzelf met *water* ontzondigen, dan is hij op de zevende dag rein. Als hij zich echter op de derde dag niet ontzondigt, is hij op de zevende dag niet rein.
13. Ieder die een dode, het dode lichaam van een mens die gestorven is, aanraakt, en zich niet ontzondigd heeft, die verontreinigt de tabernakel van de HEERE. Daarom moet die persoon uit Israël uitgeroeid worden. Omdat het reinigingswater niet op hem gesprenkeld is, is hij onrein *en* zijn onreinheid is nog in hem.
14. Dit is de wet *die geldt* wanneer een mens in een tent gestorven is: ieder die deze tent in gaat en ieder die in deze tent aanwezig is, is zeven dagen onrein.
15. Ook elk open vat, waaraan geen bedekking met een koord is *vastgemaakt*, is onrein.
16. En ieder die in het open veld iemand die door het zwaard gevallen is, een dode, de beenderen van een mens of een graf aanraakt, is zeven dagen onrein.
17. Voor zo'n onreine moet men wat van de as van *het dier dat* voor de ontzondiging verbrand *is*, nemen, en daarop in een vat bronwater gieten.
18. En iemand die rein is, moet hysop nemen en *die* in dat water dopen, en *dat* moet hij op de tent sprenkelen, en op al de voorwerpen, en op de personen die daar aanwezig waren, ook op hem die de beenderen, de vermoorde, de dode of het graf aangeraakt heeft.
19. Degene die rein is, moet degene die onrein is, op de derde dag en op de zevende dag besprenkelen, en op de zevende dag moet hij hem ontzondigen. Dan moet hij zijn kleren wassen en zich met water wassen en is hij 's avonds rein.
20. Wie daarentegen onrein is en zich niet ontzondigt, die persoon moet uit het midden van de gemeente uitgeroeid worden, want hij heeft het heiligdom van de HEERE verontreinigd, het reinigingswater is niet op hem gesprenkeld: hij is onrein.
21. Het is voor hen een eeuwige verordening. Hij die het reinigingswater sprenkelt, moet zijn kleren wassen. Ook hij die het reinigingswater aanraakt, is tot de avond onrein.
22. Ja, alles wat een onreine aanraakt, is onrein. Ook de persoon die *dat* aanraakt, is tot de avond onrein.
