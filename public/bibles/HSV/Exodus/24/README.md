#Exodus 24
1. Daarna zei Hij tegen Mozes: Klim naar boven, naar de HEERE toe, u en Aäron, Nadab en Abihu, en zeventig van de oudsten van Israël, en buig u op een afstand neer.
2. Alleen Mozes mag tot de HEERE naderen. Zíj mogen echter niet naderbij komen, en ook het volk mag niet met hem naar boven klimmen.
3. Mozes kwam *terug* en vertelde al de woorden van de HEERE en al de bepalingen aan het volk. Toen antwoordde heel het volk eenstemmig en zij zeiden: Al de woorden die de HEERE gesproken heeft, zullen wij doen.
4. Vervolgens schreef Mozes al de woorden van de HEERE op. Hij stond 's morgens vroeg op en bouwde onder aan de berg een altaar en *richtte* twaalf gedenkstenen *op* voor de twaalf stammen van Israël.
5. En hij stuurde de jonge mannen van de Israëlieten erop uit. Die brachten brandoffers en brachten dankoffers voor de HEERE, *te weten* jonge stieren.
6. Mozes nam de helft van het bloed en deed dat in de schalen, en de helft van het bloed sprenkelde hij op het altaar.
7. Hij nam het boek van het verbond en las *dit* ten aanhoren van het volk voor. En zij zeiden: Alles wat de HEERE gesproken heeft, zullen wij doen en *Hem* gehoorzamen.
8. Toen nam Mozes het bloed, sprenkelde het op het volk en zei: Zie, *dit is* het bloed van het verbond dat de HEERE met u gesloten heeft op grond van al die woorden.
9. Vervolgens klommen Mozes en Aäron naar boven, *en ook* Nadab en Abihu met zeventig van de oudsten van Israël.
10. En zij zagen de God van Israël. Onder Zijn voeten was *er iets* als plaveisel van saffier, zo helder als de hemel zelf.
11. Hij strekte Zijn hand niet uit naar de aanzienlijken van de Israëlieten. Nadat zij God gezien hadden, aten en dronken zij.
12. De HEERE zei tegen Mozes: Klim naar boven, naar Mij toe, de berg op, en blijf daar. Dan zal Ik u de stenen tafelen geven, de wet en de geboden, die Ik opgeschreven heb om hen te onderwijzen.
13. Toen stond Mozes op, met zijn dienaar Jozua, en Mozes klom naar boven, de berg van God op.
14. Hij zei tegen de oudsten: Blijf hier op ons *wachten*, totdat wij bij u terugkomen. En zie, Aäron en Hur blijven bij u. Wie bepaalde zaken heeft, moet naar hen toe gaan.
15. Toen Mozes de berg opklom, bedekte de wolk de berg.
16. De heerlijkheid van de HEERE bleef op de berg Sinaï rusten, en de wolk bedekte hem zes dagen *lang*. Op de zevende dag riep Hij Mozes, vanuit het midden van de wolk.
17. De aanblik van de heerlijkheid van de HEERE op de top van de berg was in de ogen van de Israëlieten als een verterend vuur.
18. Mozes ging de wolk binnen en klom de berg *verder* op. En Mozes was veertig dagen en veertig nachten op de berg.
