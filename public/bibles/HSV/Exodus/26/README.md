#Exodus 26
1. De tabernakel moet u vervolgens maken van tien tentkleden, van dubbeldraads fijn linnen en blauwpurperen, roodpurperen en scharlakenrode *wol*. U moet ze maken *met* cherubs *erop*, werk van een kunstenaar.
2. De lengte van één tentkleed moet achtentwintig el zijn en de breedte van één tentkleed vier el: al de tentkleden moeten dezelfde afmeting hebben.
3. Vijf tentkleden moeten aan elkaar vastgemaakt worden, en *nog eens* vijf tentkleden moeten aan elkaar vastgemaakt worden.
4. Dan moet u blauwpurperen lussen maken aan de zoom van het ene tentkleed, aan het uiteinde van het *ene* stel, en zo moet u *ze* ook maken aan de zoom van het laatste tentkleed, bij het tweede stel.
5. U moet vijftig lussen maken aan het ene tentkleed en vijftig lussen moet u maken aan het uiteinde van het tentkleed dat bij het tweede stel behoort; de lussen moeten precies tegenover elkaar gezet zijn.
6. Dan moet u vijftig gouden haken maken en met die haken de tentkleden aan elkaar vastmaken, zodat de tabernakel één *geheel* is.
7. Ook moet u kleden van geiten*haar* maken voor een tent over de tabernakel: elf tentkleden moet u daarvan maken.
8. De lengte van één tentkleed moet dertig el zijn, en de breedte van het tentkleed vier el: de elf tentkleden moeten eenzelfde afmeting hebben.
9. En u moet vijf van de tentkleden apart aan elkaar vastmaken en zes van de *andere* tentkleden eveneens apart. Vervolgens moet u het zesde tentkleed dubbelvouwen aan de voorkant van de tent.
10. Dan moet u vijftig lussen maken aan de zoom van het ene tentkleed, het laatste van het stel, en vijftig lussen aan de zoom van het tentkleed *bij* het andere stel.
11. Vervolgens moet u vijftig koperen haken maken en u moet de haken in de lussen aanbrengen en de tent*delen zo* aan elkaar vastmaken dat ze één *geheel* vormen.
12. Het loshangende *deel* van wat overblijft van de kleden van de tent, *namelijk* het halve tentkleed dat overblijft, moet aan de achterkant van de tabernakel overhangen.
13. De el die aan deze en de el die aan de andere *kant* in de lengte van de kleden van de tent overblijft, moet langs de zijkanten van de tabernakel overhangen, aan deze en aan de andere *kant*, om die af te dekken.
14. U moet ook voor de tent een dekkleed van roodgeverfde ramshuiden maken, en daarover een dekkleed van zeekoeienhuiden.
15. Ook moet u voor de tabernakel de rechtopstaande planken maken van acaciahout.
16. De lengte van een plank moet tien el zijn, en anderhalve el de breedte van elke plank.
17. Elke plank moet twee pinnen hebben, zodat ze met elkaar verbonden kunnen worden. Hetzelfde moet u met alle planken van de tabernakel doen.
18. Dan moet u de planken voor de tabernakel maken, twintig planken voor de zuidzijde.
19. Dan moet u veertig zilveren voetstukken onder de twintig planken maken; twee voetstukken onder de ene plank voor zijn twee pinnen, en twee voetstukken onder de andere plank voor zijn twee pinnen.
20. En voor de andere kant van de tabernakel, aan de noordzijde: twintig planken
21. met hun veertig zilveren voetstukken; twee voetstukken onder de ene plank en twee voetstukken onder de andere plank.
22. En voor de westkant van de tabernakel moet u zes planken maken.
23. U moet ook twee planken tot hoekpunten van de tabernakel maken, aan beide kanten.
24. Ze moeten vervolgens van onderen af volkomen gelijk zijn, en samen ook volkomen *gelijk* aan de bovenkant ervan, bij de eerste ring. Zo moet het voor twee *van de planken* zijn; ze zullen als de twee hoekpunten dienen.
25. Er moeten dus acht planken zijn met hun zilveren voetstukken, *samen* zestien voetstukken: twee voetstukken onder de ene plank en twee voetstukken onder de andere plank.
26. Vervolgens moet u dwarsbalken van acaciahout maken: vijf voor de planken aan de ene kant van de tabernakel,
27. vijf dwarsbalken voor de planken aan de andere kant van de tabernakel, en vijf dwarsbalken voor de planken aan de *achter*kant van de tabernakel, aan de westkant.
28. Dan moet de middelste dwarsbalk in het midden van de planken van het *ene* einde naar het *andere* einde lopen.
29. Vervolgens moet u de planken met goud overtrekken en de ringen daarvan - als houders voor de dwarsbalken - van goud maken; ook moet u de dwarsbalken met goud overtrekken.
30. Dan moet u de tabernakel opbouwen overeenkomstig de bepaling daarvoor, die u op de berg getoond is.
31. U moet ook een voorhangsel maken, van blauwpurperen, roodpurperen en scharlakenrode *wol* en dubbeldraads fijn linnen; men moet het op kunstige wijze maken, *met* cherubs *erop*, werk van een kunstenaar.
32. Dan moet u het hangen aan vier pilaren van acaciahout die met goud overtrokken zijn en *van* gouden haken *voorzien*, op vier zilveren voetstukken.
33. Dan moet u het voorhangsel onder aan de haken hangen en de ark van de getuigenis daarbinnen achter het voorhangsel brengen. Het voorhangsel moet voor u scheiding maken tussen het heilige en het heilige der heiligen.
34. Vervolgens moet u het verzoendeksel op de ark van de getuigenis leggen, in het heilige der heiligen.
35. Verder moet u de tafel aan de buiten*kant* van het voorhangsel zetten, en de kandelaar tegenover de tafel, aan de zuidkant van de tabernakel, en de tafel moet u aan de noordkant plaatsen.
36. U moet voor de ingang van de tent ook een gordijn maken, van blauwpurperen, roodpurperen en scharlakenrode *wol* en dubbeldraads fijn linnen, borduurwerk.
37. En voor het gordijn moet u vijf pilaren van acacia*hout* maken, die met goud overtrekken en *voorzien van* gouden haken; u moet daarvoor vijf koperen voetstukken gieten.
