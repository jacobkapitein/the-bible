#Exodus 22
1. Wanneer iemand een rund of een *stuk* kleinvee steelt en het slacht of verkoopt, moet hij vijf runderen als vergoeding geven voor het rund, en vier *stuks* kleinvee voor het *stuk* kleinvee.
2. Als een dief bij het inbreken betrapt wordt en *z√≥* geslagen wordt dat hij sterft, rust er geen bloedschuld op degene *die hem sloeg*.
3. *Maar* als de zon over hem opgegaan is, rust er *wel* bloedschuld op hem. *De dief* moet *alles* volledig vergoeden. Heeft hij niets, dan moet hij vanwege zijn diefstal verkocht worden.
4. Als inderdaad het gestolene levend in zijn bezit aangetroffen wordt, moet hij het van rund tot ezel, tot kleinvee toe dubbel vergoeden.
5. Wanneer iemand een veld of wijngaard laat afgrazen door zijn vee *daarin* los te laten en *dit* het veld van een ander afgraast, moet hij het beste *deel* van zijn *eigen* veld of het beste *deel* van zijn wijngaard als vergoeding geven.
6. Wanneer een vuur om zich heen grijpt en op de doornstruiken overslaat, zodat een korenhoop, het staande koren of het *hele* veld verbrand wordt, moet hij die het vuur heeft aangestoken, een volledige vergoeding geven.
7. Wanneer iemand aan zijn naaste geld of goed in bewaring geeft, en het wordt uit het huis van die man gestolen, moet de dief, als hij gepakt wordt, het dubbel vergoeden.
8. Als de dief niet gevonden wordt, moet de eigenaar van dat huis naar de rechters gebracht worden *om na te gaan* of hij zijn hand niet heeft uitgestoken naar de bezittingen van zijn naaste.
9. Bij elk geval van verduistering, bij een rund, bij een ezel, bij een schaap, bij een kledingstuk, *of* bij welk verloren voorwerp dan ook waarvan iemand zegt dat het van hem is, moet hun beider zaak voor de rechters komen. Wie de rechters schuldig verklaren, moet het aan zijn naaste dubbel vergoeden.
10. Wanneer iemand aan zijn naaste een ezel of een rund, een schaap of welk dier dan ook in bewaring geeft, en het sterft of het raakt gewond of wordt geroofd, zonder dat iemand het zag,
11. dan moet de eed bij de HEERE tussen hen beiden beslissen, of hij zijn hand niet heeft uitgestoken naar de bezittingen van zijn naaste. De eigenaar daarvan is *daaraan* onderworpen en *de ander* hoeft het niet te vergoeden.
12. Maar als het zonder twijfel van hem gestolen is, moet *de ander* het aan de eigenaar ervan vergoeden.
13. Als het vaststaat dat het verscheurd is, moet hij het meebrengen als bewijs. Het verscheurde *dier* hoeft hij niet te vergoeden.
14. Wanneer iemand van zijn naaste wat *te leen* vraagt en het raakt beschadigd of het sterft terwijl de eigenaar ervan er niet bij is, moet hij het volledig vergoeden.
15. Als de eigenaar ervan erbij geweest is, hoeft hij het niet te vergoeden. Als het gehuurd is, is *de schade* bij de huur ervan inbegrepen.
16. Wanneer iemand een maagd verleidt die niet in ondertrouw is, en hij met haar slaapt, moet hij haar voor zichzelf tot vrouw nemen door volledige betaling van de bruidsschat.
17. *Maar* als haar vader beslist weigert haar aan hem te geven, moet hij een geldsom afwegen die overeenkomt met de bruidsschat voor een maagd.
18. Een tovenares mag u niet in leven laten.
19. Ieder die met een dier gemeenschap heeft, moet zeker gedood worden.
20. Wie aan de goden offert, en niet aan de HEERE alleen, die moet met de ban geslagen worden.
21. U mag een vreemdeling niet uitbuiten en hem niet onderdrukken, want u bent *zelf* vreemdelingen geweest in het land Egypte.
22. U mag geen enkele weduwe of wees onderdrukken.
23. Als u hen maar enigszins onderdrukt en zij maar enigszins tot Mij *om hulp* roepen, zal Ik hun roep zeker verhoren.
24. Mijn toorn zal ontbranden en Ik zal u met het zwaard doden en uw vrouwen zullen weduwen en uw kinderen wezen worden.
25. Als u *iemand* van Mijn volk, *een* van de armen onder u, geld leent, dan mag u zich niet als een schuldeiser tegenover hem gedragen. U mag hem geen rente opleggen.
26. Als u het kleed van uw naaste in onderpand neemt, moet u dat aan hem teruggeven voordat de zon ondergaat.
27. Dat is immers zijn enige bedekking. Het is de kleding over zijn huid. Waarin zou hij *anders moeten* slapen? Wanneer hij tot Mij *om hulp* roept, zal het gebeuren dat Ik het zal horen, want Ik ben genadig!
28. U mag de rechters niet vervloeken, en de leiders van uw volk mag u niet verwensen.
29. U mag van uw volheid en *van* uw overvloed niet achterhouden. De eerstgeborene van uw zonen moet u Mij geven.
30. U moet hetzelfde doen met uw runderen *en* uw kleinvee; zeven dagen mogen ze bij hun moeder blijven, op de achtste dag moet u ze Mij geven.
31. U moet voor Mij geheiligde mensen zijn. Daarom mag u geen vlees eten *van een dier* dat op het veld verscheurd is. U moet dit voor de honden werpen.
