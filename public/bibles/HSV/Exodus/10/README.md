#Exodus 10
1. Daarna zei de HEERE tegen Mozes: Ga naar de farao toe, want Ík heb zijn hart en het hart van zijn dienaren onvermurwbaar gemaakt, zodat Ik deze tekenen van Mij in zijn midden kan verrichten,
2. en zodat u ten aanhoren van uw kinderen en uw kleinkinderen kunt vertellen wat Ik in Egypte heb aangericht, en *wat* Mijn tekenen *waren* die Ik onder hen verricht heb. Dan zult u weten dat Ik de HEERE ben.
3. Toen kwamen Mozes en Aäron bij de farao en zeiden tegen hem: Zo zegt de HEERE, de God van de Hebreeën: Hoelang weigert u zich voor Mijn aangezicht te vernederen? Laat Mijn volk gaan, zodat zij Mij dienen kunnen.
4. Want als u weigert Mijn volk te laten gaan, zie, dan zal Ik morgen sprinkhanen op uw grondgebied brengen.
5. Zij zullen het oppervlak van het land bedekken, zodat men geen land *meer* kan zien. Zij zullen het overschot van wat aan de hagel ontkomen is, wat er voor u overgebleven is, opvreten, ja, *zij zullen* al de bomen die voor u op het veld opkomen, kaalvreten.
6. En uw huizen, de huizen van al uw dienaren en de huizen van alle Egyptenaren, zullen er vol mee worden, zoals uw vaders en uw voorvaders *het* niet gezien hebben vanaf de dag dat zij op de aardbodem waren tot op deze dag. Toen keerde hij zich om en ging bij de farao weg.
7. De dienaren van de farao zeiden tegen hem: Hoelang zal deze *man* voor ons tot een valstrik zijn? Laat de mannen gaan, zodat zij de HEERE, hun God, kunnen dienen! Beseft u nog niet dat Egypte verloren is?
8. Toen werden Mozes en Aäron weer bij de farao gebracht en hij zei tegen hen: Ga! Dien de HEERE, uw God! Wie precies zullen er gaan?
9. En Mozes zei: Wij zullen met onze jongeren en ouderen gaan. Met onze zonen en dochters, met ons kleinvee en onze runderen zullen wij gaan, want wij hebben een feest voor de HEERE.
10. Toen zei hij tegen hen: De HEERE moge net zo met u zijn als ik u en uw kleine kinderen laat gaan! Kijk uit, want er staat u onheil te wachten!
11. Zo niet! Laat toch de mannen gaan, zodat zij de HEERE kunnen dienen, want dat is waar u om verzocht hebt! En men dreef hen weg van voor de farao.
12. Toen zei de HEERE tegen Mozes: Strek uw hand uit over het land Egypte omwille van de sprinkhanen, zodat zij over het land Egypte opkomen en al het gewas van het land opvreten, al wat de hagel heeft overgelaten.
13. Toen strekte Mozes zijn staf uit over het land Egypte, en de HEERE bracht die hele dag en die hele nacht een oostenwind in het land. *En* het gebeurde, toen het morgen geworden was, dat de oostenwind de sprinkhanen meevoerde.
14. De sprinkhanen kwamen op over heel het land Egypte en streken neer op heel het gebied van de Egyptenaren, een zeer grote *zwerm*. Nooit eerder is er zo'n *zwerm* sprinkhanen geweest, en hierna zal er nooit *weer* zo een zijn,
15. want zij bedekten de oppervlakte van heel het land, zodat het land *erdoor* verduisterd werd. Zij vraten al het gewas van het land op en al de vruchten van de bomen die de hagel had overgelaten. Er bleef niets groens aan de bomen en aan het gewas van het veld in heel het land Egypte.
16. Toen haastte de farao zich om Mozes en Aäron te roepen, en hij zei: Ik heb gezondigd tegen de HEERE, uw God, en tegen u.
17. Nu dan, vergeef *mij* toch nog deze *ene* keer mijn zonde en bid vurig tot de HEERE, uw God, dat Hij alleen deze dodelijke *plaag* *nog* van mij wegneemt.
18. Toen ging hij bij de farao weg en bad vurig tot de HEERE.
19. En de HEERE keerde *de wind en liet* een zeer sterke westenwind *opsteken*. Die tilde de sprinkhanen op en wierp ze in de Schelfzee. Er bleef niet één sprinkhaan over op heel het grondgebied van Egypte.
20. Maar de HEERE verhardde het hart van de farao, zodat hij de Israëlieten niet liet gaan.
21. Toen zei de HEERE tegen Mozes: Strek uw hand uit naar de hemel, zodat er duisternis komen zal over het land Egypte, en de duisternis te tasten is.
22. Toen Mozes zijn hand uitstrekte naar de hemel, kwam er een dikke duisternis in heel het land Egypte, drie dagen *lang*.
23. Zij zagen elkaar niet, en drie dagen *lang* stond niemand op van zijn plaats. Voor alle Israëlieten echter was het licht in hun woongebieden.
24. Toen riep de farao Mozes, en zei: Ga *en* dien de HEERE. Alleen uw kleinvee en uw runderen moeten achterblijven. Uw kleine kinderen mogen wel met u meegaan.
25. Maar Mozes zei: U moet ons zelf ook slachtoffers en brandoffers ter beschikking stellen, die wij aan de HEERE, onze God, zullen brengen,
26. en ons vee zal ook met ons meegaan. Geen hoef zal achterblijven, want van *het vee* moeten wij nemen om de HEERE, onze God, te dienen. Wij immers, wij weten niet waarmee wij de HEERE, onze God, zullen dienen, totdat wij daar komen.
27. Maar de HEERE verhardde het hart van de farao, en hij wilde hen niet laten gaan.
28. En de farao zei tegen *Mozes*: Ga bij mij weg! Wees op uw hoede, dat u mij niet nog eens onder ogen komt, want op de dag dat u mij onder ogen komt, zult u sterven!
29. Mozes nu zei: U hebt juist gesproken. Ik zal u niet meer onder ogen komen.
