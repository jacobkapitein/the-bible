#Exodus 23
1. U mag geen vals gerucht verspreiden, en u mag een schuldige niet uw hand reiken door een misdadige getuige te zijn.
2. U mag de meerderheid niet volgen in het kwaad, en u mag in een rechtszaak niet *zo* antwoorden dat u zich schikt naar de meerderheid om *zo het recht* te buigen.
3. U mag een arme bij zijn rechtszaak niet voortrekken.
4. Wanneer u een rund van uw vijand of zijn verdwaalde ezel aantreft, moet u het *dier* beslist bij hem terugbrengen.
5. Wanneer u de ezel van iemand die u haat, onder zijn last ziet liggen, moet u zich ervan weerhouden om het aan hem over te laten. U moet *de ezel* beslist samen met hem overeind helpen.
6. U mag het recht van de arme onder u niet buigen bij zijn rechtszaak.
7. Houd u ver van bedrieglijke zaken. Een onschuldige en een rechtvaardige mag u niet doden, want Ik zal de schuldige niet rechtvaardig verklaren.
8. U mag geen geschenk aannemen, want het geschenk maakt zienden blind en verdraait de woorden van de rechtvaardigen.
9. U mag de vreemdeling niet onderdrukken, want u kent zelf de gesteldheid van de vreemdeling, omdat u *zelf* vreemdeling geweest bent in het land Egypte.
10. U mag zes jaar uw land bezaaien, en de opbrengst ervan verzamelen,
11. maar *in* het zevende *jaar* moet u het met rust laten en het braak laten liggen, zodat de armen onder uw volk kunnen eten; en het overschot ervan kunnen de dieren van het veld eten. U moet hetzelfde doen met uw wijngaard *en* met uw olijfbomen.
12. Zes dagen moet u uw werk doen, maar op de zevende dag moet u rusten, zodat uw rund en uw ezel kunnen rusten, en de zoon van uw slavin en de vreemdeling op adem kunnen komen.
13. Bij alles wat Ik tegen u gezegd heb, moet u op uw hoede zijn. U mag niet aan de naam van andere goden denken, die mag niet uit uw mond gehoord worden!
14. Driemaal per jaar moet u voor Mij een feest vieren.
15. Het Feest van de ongezuurde *broden* moet u in acht nemen. Zeven dagen *lang* moet u ongezuurde *broden* eten, zoals Ik u geboden heb, op de vastgestelde tijd in de maand Abib, want in die *maand* bent u uit Egypte vertrokken. Maar men mag niet met lege *handen* voor Mijn aangezicht verschijnen.
16. Ook het Feest van de oogst, van de eerste vruchten van uw werk, van wat u op de akker gezaaid hebt. En het Feest van de inzameling, aan het einde van het jaar, wanneer u *de vruchten* van uw werk van het veld ingezameld hebt.
17. Drie keer per jaar moet alles wat mannelijk onder u is, voor het aangezicht van de Heere HEERE verschijnen.
18. U mag het bloed van Mijn offer niet offeren met iets dat gezuurd is, en het vet van Mijn feest*offer* mag niet tot de *volgende* morgen overblijven.
19. De eerstelingen van de eerste vruchten van uw land moet u in het huis van de HEERE, uw God, brengen. U mag een bokje niet koken in de melk van zijn moeder.
20. Zie, Ik zend een Engel voor u uit om over u te waken op de weg en u te brengen naar de plaats die Ik gereedgemaakt heb.
21. Wees op uw hoede voor Zijn aangezicht en luister naar Zijn stem. Verbitter Hem niet, want Hij zal uw overtredingen niet vergeven, omdat Mijn Naam in het binnenste van Hem is.
22. Maar als u aandachtig naar Zijn stem luistert en alles doet wat Ik spreken zal, zal Ik de vijand van uw vijanden zijn en de tegenstander van hen die u in het nauw brengen.
23. Mijn Engel zal namelijk vóór u uit gaan en u brengen bij de Amorieten en de Hethieten en de Ferezieten en de Kanaänieten en de Hevieten en de Jebusieten, en Ik zal hen uitroeien.
24. U mag zich voor hun goden niet neerbuigen en ze niet dienen. U mag niet doen overeenkomstig hun werken. Voorzeker, u moet ze volledig omverhalen en hun gewijde stenen helemaal in stukken slaan.
25. U moet de HEERE, uw God, dienen. Dan zal Hij uw brood en uw water zegenen. Ik zal ziekte uit uw midden doen wijken.
26. Geen *vrouw* in uw land zal een miskraam hebben of onvruchtbaar zijn. Ik zal het aantal van uw dagen vol maken.
27. De schrik voor Mij zal Ik vóór u uit zenden, en al de volken waaronder u komt, zal Ik in verwarring brengen. En Ik zal al uw vijanden voor u op de vlucht doen slaan.
28. Ik zal ook horzels vóór u uit zenden; die zullen de Hevieten, de Kanaänieten en de Hethieten vóór u uit verdrijven.
29. Ik zal hen niet in één jaar vóór u uit verdrijven, anders wordt het land een woestenij en worden de *wilde* dieren van het veld u te talrijk.
30. Ik zal hen geleidelijk vóór u uit verdrijven, totdat u *zo in aantal* toegenomen bent dat u het land in erfbezit kunt nemen.
31. Ik zal uw grenzen vaststellen, van de Schelfzee tot aan de zee van de Filistijnen, en van de woestijn tot aan de rivier, want Ik zal de bewoners van het land in uw hand geven, zodat u hen vóór u uit kunt verdrijven.
32. U mag met hen en met hun goden geen verbond sluiten.
33. Zij mogen niet in uw land blijven wonen, anders zullen zij u doen zondigen tegen Mij. Als u hun goden dient, voorzeker, het zal voor u tot een valstrik worden.
