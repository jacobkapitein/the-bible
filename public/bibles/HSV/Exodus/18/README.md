#Exodus 18
1. Toen Jethro, de priester van Midian, de schoonvader van Mozes, alles hoorde wat God voor Mozes en Zijn volk Israël gedaan had, *namelijk* dat de HEERE Israël uit Egypte geleid had,
2. nam Jethro, de schoonvader van Mozes, Zippora, de vrouw van Mozes (nadat *deze* haar teruggestuurd had),
3. met haar twee zonen, van wie de naam van de één Gersom was, want, had hij gezegd, ik ben een vreemdeling geweest in een vreemd land.
4. En de naam van de ander was Eliëzer, want, *had hij gezegd*, de God van mijn vader is mij tot hulp geweest en heeft mij gered van het zwaard van de farao.
5. Toen Jethro, de schoonvader van Mozes, met diens zonen en diens vrouw bij Mozes in de woestijn kwam, bij de berg van God, waar *Mozes* zijn kamp had opgeslagen,
6. *liet* hij tegen Mozes zeggen: Ik, je schoonvader Jethro, kom naar je toe met je vrouw en met haar beide zonen *die* bij haar *zijn*.
7. Toen ging Mozes naar buiten, zijn schoonvader tegemoet. Hij boog zich en kuste hem. En zij vroegen naar elkaars welstand en gingen de tent binnen.
8. Mozes vertelde zijn schoonvader alles wat de HEERE ter wille van Israël met de farao en de Egyptenaren gedaan had, al de moeite die hun onderweg getroffen had, en *hoe* de HEERE hen gered had.
9. Jethro verheugde zich over al het goede dat de HEERE aan Israël gedaan had, dat Hij het gered had uit de hand van de Egyptenaren.
10. En Jethro zei: Geloofd zij de HEERE, Die je gered heeft uit de hand van de Egyptenaren en uit de hand van de farao, Die dit volk van onder de hand van de Egyptenaren gered heeft!
11. Nu weet ik dat de HEERE groter is dan alle goden, want in de zaak waarin zij overmoedig handelden, *stond Hij* boven hen.
12. Toen nam Jethro, de schoonvader van Mozes, voor God een brandoffer en slachtoffers, en Aäron en al de oudsten van Israël kwamen *erbij* om voor het aangezicht van God de maaltijd te gebruiken met de schoonvader van Mozes.
13. Het gebeurde dan de volgende dag dat Mozes zitting hield om recht te spreken over het volk. Het volk stond voor Mozes, van de morgen tot de avond.
14. Toen de schoonvader van Mozes zag wat hij allemaal voor het volk deed, zei hij: Wat betekent dit wat je voor het volk doet? Waarom houd je alléén zitting, terwijl heel het volk van de morgen tot de avond tegenover je staat?
15. Toen zei Mozes tegen zijn schoonvader: Omdat het volk naar mij toe komt om God te raadplegen.
16. Wanneer zij een zaak hebben, komt men *daarmee* naar mij en oordeel ik tussen de een en de ander. Ik maak *hun* de verordeningen van God en Zijn wetten bekend.
17. Maar de schoonvader van Mozes zei tegen hem: Wat je doet, is niet goed.
18. Je zult *er* zeker *aan* bezwijken, zowel jij als dit volk dat bij je is, want dit is te zwaar voor je. Je kunt dit niet alleen doen.
19. Luister nu naar mijn stem. Ik zal je raad geven en God zal met je zijn. Jíj moet het volk bij God vertegenwoordigen en jíj moet de zaken voor God brengen.
20. Je moet hun de verordeningen en de wetten voorhouden en hun de weg bekendmaken waarop zij moeten gaan en het werk dat zij moeten doen.
21. Jij echter, jij moet *daarnaast* onder heel het volk omkijken naar bekwame mannen, godvrezende, betrouwbare mannen, *die* een afkeer hebben van winstbejag. Je moet leiders over duizend, leiders over honderd, leiders over vijftig en leiders over tien over hen aanstellen.
22. Zij moeten altijd over dit volk oordelen. Maar laat het *zo* zijn dat zij elke grote zaak bij jou brengen, en zelf over elke kleine zaak oordelen. Maak het zo voor jezelf lichter en laat hen *die last samen* met je dragen.
23. Als je dit doet en God het je gebiedt, dan zul je staande kunnen blijven en zal dit hele volk ook in vrede naar zijn *woon*plaats gaan.
24. Mozes luisterde naar de stem van zijn schoonvader en deed alles wat hij gezegd had.
25. Mozes koos daarom uit heel Israël bekwame mannen en stelde hen aan als hoofd over het volk: leiders over duizend, leiders over honderd, leiders over vijftig en leiders over tien.
26. Zij oordeelden altijd over het volk. De moeilijke zaken brachten zij bij Mozes, maar over elke kleine zaak oordeelden zij zelf.
27. Toen liet Mozes zijn schoonvader gaan, en deze ging *terug* naar zijn land.
