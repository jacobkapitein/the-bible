#Exodus 21
1. Dit zijn de bepalingen die u hun moet voorhouden.
2. Wanneer u een Hebreeuwse slaaf koopt, moet hij zes jaar dienen, maar in het zevende mag hij zonder te betalen als vrij *man* vertrekken.
3. Als hij alleen gekomen is, moet hij alleen vertrekken, *en* als hij getrouwd is, mag zijn vrouw met hem vertrekken.
4. Als zijn meester hem een vrouw gegeven heeft en zij zonen of dochters bij hem gebaard heeft, dan zal de vrouw met haar kinderen aan haar meester blijven toebehoren en moet hijzelf alleen vertrekken.
5. Maar als de slaaf nadrukkelijk zegt: Ik heb mijn meester, mijn vrouw en mijn kinderen lief, ik wil niet als vrij *man* vertrekken,
6. dan moet zijn meester hem bij de rechters brengen. Hij moet hem bij de deur of de deurpost brengen. Zijn meester moet dan met een priem zijn oor doorboren. Zo zal hij hem voor eeuwig dienen.
7. Wanneer iemand zijn dochter als slavin verkoopt, dan mag zij niet vertrekken zoals de slaven vertrekken.
8. Als zij slecht bevalt in de ogen van haar meester, die haar voor zichzelf bestemd had, moet hij haar laten vrijkopen. Hij heeft niet het recht haar aan een vreemd volk te verkopen, omdat hij haar ontrouw geworden is.
9. Maar als hij haar voor zijn zoon bestemt, moet hij haar behandelen volgens de bepaling voor de dochters.
10. Als hij voor zichzelf *nog* een andere *vrouw* neemt, mag hij haar niet tekortdoen wat betreft voedsel, kleding en huwelijksgemeenschap.
11. Als hij deze drie *dingen* niet voor haar doet, mag zij vertrekken, voor niets, zonder *los*geld.
12. Wie iemand *zó* slaat dat hij sterft, moet zeker gedood worden.
13. Maar *voor het geval* dat hij het er niet op toelegde, maar God het zijn hand liet overkomen, zal Ik voor een plaats voor u zorgen waar hij naartoe kan vluchten.
14. Maar wanneer iemand moedwillig tegen zijn naaste optreedt *en* hem met list doodt, moet u hem bij Mijn altaar vandaan halen, zodat hij zal sterven.
15. Wie zijn vader of zijn moeder slaat, moet zeker gedood worden.
16. Wie een mens ontvoert, of hij hem *nu* verkocht heeft, of dat hij hem *nog* in zijn bezit heeft, moet zeker gedood worden.
17. En wie zijn vader of zijn moeder vervloekt, moet zeker gedood worden.
18. Wanneer mannen onenigheid krijgen en de een slaat de ander met een steen of met *zijn* vuist, zodat hij *weliswaar* niet sterft, maar *wel* het bed moet houden -
19. als hij weer opstaat en buiten wandelt met zijn staf, gaat hij die hem sloeg, vrijuit. Alleen moet hij diens *gedwongen* rusttijd vergoeden en hem geheel laten genezen.
20. Wanneer iemand zijn slaaf of slavin met de stok *zó* slaat dat deze onder zijn hand sterft, moet hij zeker gewroken worden.
21. Als *de slaaf* echter *nog* een of twee dagen op de been blijft, wordt hij niet gewroken, want het is zijn *eigen* geld.
22. Wanneer mannen vechten en *daarbij* een zwangere vrouw *zó* treffen dat haar kind geboren wordt, maar er geen dodelijk letsel is, dan moet de schuldige zeker een boete betalen, zo *groot* als de echtgenoot van de vrouw hem oplegt. Hij moet die betalen via de rechters.
23. Maar als er *wel* dodelijk letsel is, moet u geven leven voor leven,
24. oog voor oog, tand voor tand, hand voor hand, voet voor voet,
25. brandwond voor brandwond, wond voor wond, striem voor striem.
26. Wanneer iemand een oog van zijn slaaf of een oog van zijn slavin *zó* raakt dat het verloren gaat, moet hij hem vrij laten gaan *als vergoeding* voor zijn oog.
27. En als hij een tand van zijn slaaf of een tand van zijn slavin uitslaat, moet hij hem vrij laten gaan *als vergoeding* voor zijn tand.
28. En wanneer een rund een man of een vrouw *zó* stoot dat deze sterft, moet het rund zeker gestenigd worden en mag zijn vlees niet worden gegeten. De eigenaar van het rund gaat echter vrijuit.
29. Maar als het rund al eerder stotig was en zijn eigenaar daarvoor gewaarschuwd was, maar hij het *toch* niet bewaakte, en *als* het *dan* een man of een vrouw doodt, moet dat rund gestenigd worden, maar ook zijn eigenaar moet ter dood gebracht worden.
30. Als hem een afkoopsom wordt opgelegd, moet hij als losprijs voor zijn leven alles geven wat hem wordt opgelegd.
31. Stoot het *dier* een zoon of stoot het een dochter, dan moet tegen *het dier* volgens deze bepaling gehandeld worden.
32. Als het rund een slaaf of slavin stoot, moet *de eigenaar* aan zijn meester dertig sikkel zilver geven, en het rund moet gestenigd worden.
33. Wanneer iemand een put openlaat of wanneer iemand een put graaft en die niet afdekt, en een rund of ezel valt daarin,
34. dan moet de eigenaar van de put *daarvoor* vergoeding geven. Hij moet aan de eigenaar van *het dier* geld teruggeven, maar het dode *dier* zal voor hem zijn.
35. Wanneer iemands rund het rund van zijn naaste *zó hard* treft dat het sterft, moet men het levende rund verkopen en de opbrengst daarvan samen delen, en het dode *dier* moet men ook samen delen.
36. Maar als het bekend was dat het rund al eerder stotig was, en zijn eigenaar het niet bewaakte, moet hij *het dier* volledig vergoeden, een rund voor een rund. Het dode *dier* zal echter voor hem zijn.
