#Exodus 29
1. Dit nu is wat u met hen moet doen om hen te heiligen, om Mij als priester te dienen: Neem één jonge stier - het jong van een rund - en twee rammen zonder enig gebrek,
2. ongezuurd brood, ongezuurde koeken gemengd met olie, en ongezuurde platte koeken met olie bestreken. U moet ze maken van meelbloem.
3. U moet ze dan in één mand leggen en ze in de mand naar *het heiligdom* brengen, evenals de jonge stier en de twee rammen.
4. Dan moet u Aäron en zijn zonen naar voren laten komen, naar de ingang van de tent van ontmoeting, en hen met het water wassen.
5. Vervolgens moet u de kleding nemen en Aäron het onderkleed, het bovenkleed van de efod, de efod en de borsttas aantrekken en hem de kunstige band van de efod ombinden.
6. Dan moet u de tulband op zijn hoofd zetten en de heilige diadeem aan de tulband vastmaken.
7. Dan moet u de zalfolie nemen en *die* op zijn hoofd gieten. Zo moet u hem zalven.
8. Vervolgens moet u zijn zonen naderbij laten komen en hen de onderkleren laten aantrekken.
9. Dan moet u hun de gordel ombinden, Aäron en zijn zonen, en hun de hoofddoeken omwikkelen, opdat zij het priesterambt bezitten als een eeuwige verordening. Zo moet u Aäron en zijn zonen *tot priester* wijden.
10. Vervolgens moet u de jonge stier naderbij laten komen, vóór de tent van ontmoeting, en Aäron en zijn zonen moeten hun handen op de kop van de jonge stier leggen.
11. Dan moet u de jonge stier voor het aangezicht van de HEERE slachten, *bij* de ingang van de tent van ontmoeting.
12. Vervolgens moet u *een deel* van het bloed van de jonge stier nemen, en *dat* met uw vinger op de horens van het altaar strijken. Al het *overige* bloed moet u dan aan de voet van het altaar uitgieten.
13. Dan moet u al het vet dat de ingewanden bedekt, de kwab aan de lever en de beide nieren met het vet dat eraan vastzit, nemen en op het altaar in rook laten opgaan.
14. Maar het vlees van de jonge stier, zijn huid en zijn mest moet u buiten het kamp met vuur verbranden: het is een zondoffer.
15. Vervolgens moet u de ene ram nemen, en Aäron en zijn zonen moeten hun handen op de kop van de ram leggen.
16. U moet de ram slachten, zijn bloed nemen en *dat* rondom op het altaar sprenkelen.
17. Dan moet u de ram in stukken verdelen, zijn ingewanden en zijn poten wassen en *die* op zijn *romp*stukken en kop leggen.
18. U moet ten slotte de hele ram op het altaar in rook laten opgaan. Het is een brandoffer voor de HEERE, een aangename geur. Het is een vuuroffer voor de HEERE.
19. En u moet de andere ram nemen en Aäron en zijn zonen moeten hun handen op de kop van de ram leggen.
20. U moet de ram slachten, *wat* van zijn bloed nemen en *dat* strijken op de *rechter*oorlel van Aäron en op de rechteroorlel van zijn zonen, op de duim van hun rechterhand en op de grote teen van hun rechtervoet. Daarna moet u het *overige* bloed rondom op het altaar sprenkelen.
21. Dan moet u *wat* van het bloed nemen dat op het altaar is, en van de zalfolie, en *dat* sprenkelen op Aäron, op zijn kleding, op zijn zonen en op de kleding van zijn zonen met hem. Dan zal hij geheiligd zijn, hij, zijn kleding, zijn zonen en de kleding van zijn zonen met hem.
22. Vervolgens moet u het vet van de ram en de staart, het vet dat de ingewanden bedekt, de kwab aan de lever, de beide nieren met het vet dat eraan vastzit, en de rechterachterbout nemen, want het is een ram ter inwijding.
23. *Neem* dan één rond brood, één met olie *aangemaakte* broodkoek en één platte koek uit de mand met de ongezuurde *broden* die voor het aangezicht van de HEERE is.
24. Dan moet u ze alle in de handen van Aäron en in de handen van zijn zonen leggen, en ze bewegen als beweegoffer voor het aangezicht van de HEERE.
25. Vervolgens moet u ze uit hun hand nemen en ze op het altaar in rook laten opgaan, *boven* op het brandoffer, als een aangename geur voor het aangezicht van de HEERE. Het is een vuuroffer voor de HEERE.
26. Dan moet u van de ram ter inwijding, die voor Aäron is, het borststuk nemen en dat bewegen als beweegoffer voor het aangezicht van de HEERE. Dit is dan voor u bestemd.
27. Daarna moet u het borststuk voor het beweegoffer en de achterbout voor het hefoffer, die bewogen en die opgeheven zijn, heiligen, *namelijk die* van de ram ter inwijding, van die voor Aäron en van die voor zijn zonen.
28. Ja, het moet voor de Israëlieten ten behoeve van Aäron en zijn zonen een eeuwige verordening zijn, want het is een hefoffer, een hefoffer van de Israëlieten, *afkomstig* van hun dankoffers. Het is hun hefoffer voor de HEERE.
29. En de geheiligde kleding die van Aäron is, moet voor zijn zonen na hem zijn, om hen daarin te zalven en hen daarin *tot priester* te wijden.
30. Wie van zijn zonen in zijn plaats priester zal worden *en* die de tent van ontmoeting zal binnengaan om in het heiligdom te dienen, moet die *kleding* zeven dagen *lang* aanhouden.
31. Dan moet u de ram ter inwijding nemen en zijn vlees op een heilige plaats koken.
32. En Aäron en zijn zonen moeten het vlees van de ram eten, met het brood dat in de mand is, bij de ingang van de tent van ontmoeting.
33. Zij mogen namelijk *alleen* die dingen eten waarmee verzoening gedaan is om hen *tot priester* te wijden *en* hen te heiligen. Een onbevoegde echter mag er niet van eten, want het is heilig.
34. En als er van het vlees van de wijdingsoffers of van dit brood *wat* overblijft tot de *volgende* morgen, dan moet u het overschot met vuur verbranden. Het mag niet gegeten worden, want het is heilig.
35. U moet dan met Aäron en zijn zonen precies zo doen overeenkomstig alles wat Ik u geboden heb; zeven dagen *lang* moet de wijding duren.
36. U moet ook elke dag een jonge stier als zondoffer ter verzoening bereiden en het altaar van zonde reinigen door er verzoening voor te doen; u moet het dan zalven om het te heiligen.
37. Zeven dagen *lang* moet u verzoening doen voor het altaar en het heiligen; dan zal dat altaar allerheiligst zijn. Ieder die het altaar aanraakt, zal heilig zijn.
38. Dit nu is het wat u op het altaar moet bereiden: elke dag twee lammeren van een jaar oud, *en dat* voortdurend.
39. Het ene lam moet u in de morgen bereiden en het andere lam moet u tegen het vallen van de avond bereiden,
40. met een tiende *efa* meelbloem, gemengd met een kwart hin *uit olijven* gestoten olie, en een plengoffer van een kwart hin wijn, voor het ene lam.
41. En het andere lam moet u bereiden tegen het vallen van de avond. U moet daarmee doen als met het ochtendgraanoffer en het bijbehorende plengoffer, als een aangename geur. Het is een vuuroffer voor de HEERE.
42. Het moet een voortdurend brandoffer zijn, *al* uw generaties door, bij de ingang van de tent van ontmoeting, voor het aangezicht van de HEERE. Daar zal Ik u ontmoeten om daar met u te spreken.
43. Daar zal Ik dan de Israëlieten ontmoeten, en zij zullen door Mijn heerlijkheid geheiligd worden.
44. Dan zal Ik de tent van ontmoeting en het altaar heiligen. Ik zal Aäron en zijn zonen heiligen om *voor* Mij als priester te dienen.
45. Ik zal dan te midden van de Israëlieten wonen, en Ik zal hun tot een God zijn.
46. En zij zullen weten dat Ik de HEERE, hun God, ben, Die hen uit het land Egypte geleid heeft, opdat Ik in hun midden zal wonen; Ik ben de HEERE, hun God.
