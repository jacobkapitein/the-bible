#Exodus 11
1. De HEERE had tegen Mozes gezegd: Nog één plaag zal Ik over de farao en Egypte brengen *en* daarna zal hij u vanhier laten gaan. Als hij *u* allemaal laat gaan, zal hij u vanhier haastig verdrijven.
2. Spreek toch ten aanhoren van het volk *en zeg* dat iedere man van zijn naaste en iedere vrouw van haar naaste zilveren en gouden voorwerpen moet vragen.
3. En de HEERE gaf het volk genade in de ogen van de Egyptenaren. Ook stond de man Mozes in het land Egypte hoog in aanzien in de ogen van de dienaren van de farao en in de ogen van het volk.
4. En Mozes zei: Zo zegt de HEERE: Omstreeks middernacht zal Ik uittrekken door het midden van Egypte
5. en alle eerstgeborenen in het land Egypte zullen sterven, van de eerstgeborene van de farao af, die op zijn troon zitten zou, tot de eerstgeborene van de slavin die achter de handmolen zit, en alle eerstgeborenen van het vee.
6. Er zal een luid geschreeuw zijn in heel het land Egypte, zoals er *nog* nooit geweest is en zoals er *ook* nooit meer zijn zal.
7. Maar bij alle Israëlieten zal *nog* geen hond zijn tong roeren tegen mens of dier. Zo zult u weten dat de HEERE onderscheid maakt tussen de Egyptenaren en de Israëlieten.
8. Dan zullen al deze dienaren van u naar mij toe komen, zich voor mij buigen *en* zeggen: Vertrek, u en al het volk dat in uw voetspoor *gaat*, en daarna zal ik vertrekken. Toen ging hij bij de farao weg, in brandende toorn.
9. De HEERE nu had tegen Mozes gezegd: De farao zal naar u niet luisteren, zodat Mijn wonderen in het land Egypte *nog* talrijker worden.
10. Mozes en Aäron hebben al deze wonderen gedaan voor de farao, maar de HEERE verhardde het hart van de farao, zodat hij de Israëlieten niet uit zijn land liet gaan.
