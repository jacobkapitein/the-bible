#Exodus 38
1. Vervolgens maakte hij het brandofferaltaar van acaciahout; vijf el was zijn lengte, vijf el was zijn breedte - *het was dus* vierkant - en drie el zijn hoogte.
2. Hij maakte ook zijn horens op zijn vier hoeken - zijn horens vormden er één geheel mee - en hij overtrok het met koper.
3. Hij maakte ook alle voorwerpen voor het altaar: de potten, de scheppen, de sprengbekkens, de vorken en de vuurschalen; alle bijbehorende voorwerpen maakte hij van koper.
4. Ook maakte hij voor het altaar een rooster, een koperen rasterwerk, onder zijn rand, van onderen af tot de helft ervan.
5. Daarna goot hij vier ringen voor de vier uiteinden van het koperen rooster, *als* houders voor de draagbomen.
6. Verder maakte hij de draagbomen van acaciahout en overtrok ze met koper.
7. Hij stak de draagbomen in de ringen aan de zijkanten van het altaar, om het daarmee te *kunnen* dragen. Hij maakte het van planken, *het was vanbinnen* hol.
8. Vervolgens maakte hij het koperen wasvat met het bijbehorende koperen voetstuk uit de spiegels van de dienstdoende vrouwen, die dienst deden bij de ingang van de tent van ontmoeting.
9. Daarna maakte hij de voorhof; aan de zuidzijde, in zuidelijke richting, waren de kleden voor de voorhof van dubbeldraads fijn linnen, honderd el *lang*.
10. De bijbehorende twintig pilaren en hun twintig voetstukken waren van koper; de haken van de pilaren en hun verbindingsstukken waren van zilver.
11. Aan de noordzijde waren *de kleden* eveneens honderd el *lang*. De bijbehorende twintig pilaren en hun twintig voetstukken waren van koper; de haken van de pilaren en hun verbindingsstukken waren van zilver.
12. Aan de westzijde waren de kleden vijftig el *lang*, *met* de tien bijbehorende pilaren en hun tien voetstukken; de haken van de pilaren en hun verbindingsstukken waren van zilver.
13. Aan de oostzijde, waar *de zon* opkomt, waren *de kleden* eveneens vijftig el *lang*.
14. De kleden aan *de ene* zijde waren vijftien el *lang*, *met* de drie bijbehorende pilaren en hun drie voetstukken.
15. En aan de andere zijde van de poort van de voorhof - *dus* aan de ene en de andere *kant van de poort* - waren kleden van vijftien el *lang*, *met* de drie bijbehorende pilaren en hun drie voetstukken.
16. Alle kleden rondom de voorhof waren van dubbeldraads fijn linnen.
17. En de voetstukken van de pilaren waren van koper, de haken van de pilaren en hun verbindingsstukken van zilver; het beslag op hun koppen was van zilver en zij, *te weten* alle pilaren van de voorhof, waren met verbindingen van zilver verbonden.
18. Het gordijn voor de poort van de voorhof bestond uit borduurwerk, van blauwpurperen, roodpurperen en scharlakenrode *wol* en van dubbeldraads fijn linnen. Het was twintig el lang; de hoogte - over de *hele* breedte - was vijf el, overeenkomend met de kleden voor de voorhof.
19. De vier bijbehorende pilaren en hun vier voetstukken waren van koper en hun haken waren van zilver; het beslag op hun koppen en hun verbindingsstukken waren eveneens van zilver.
20. En al de pinnen voor de tabernakel en voor rondom de voorhof waren van koper.
21. Dit zijn de getelde voorwerpen voor de tabernakel, de tabernakel van de getuigenis, die op bevel van Mozes geteld zijn door de dienst van de Levieten onder leiding van Ithamar, de zoon van de priester Aäron.
22. Bezaleël nu, de zoon van Uri, de zoon van Hur, uit de stam Juda, heeft alles wat de HEERE aan Mozes geboden had, gemaakt,
23. en met hem Aholiab, de zoon van Ahisamach, uit de stam Dan, een graveerder, kunstenaar en maker van borduurwerk van blauwpurperen, roodpurperen en scharlakenrode *wol* en van fijn linnen.
24. Al het goud dat bij het werk gebruikt werd, bij al het werk aan het heiligdom, namelijk het goud *afkomstig* van het beweegoffer, bedroeg negenentwintig talent en zevenhonderddertig sikkel, *gerekend* volgens de sikkel van het heiligdom.
25. En het zilver van hen die geteld waren uit de gemeenschap, was honderd talent en duizend zevenhonderdvijfenzeventig sikkel, *gerekend* volgens de sikkel van het heiligdom.
26. Eén beka per persoon, *dat is* een halve sikkel, *gerekend* volgens de sikkel van het heiligdom, voor ieder die bij de getelde personen van twintig jaar oud en daarboven ging behoren, zeshonderddrieduizend vijfhonderdvijftig *man*.
27. Ook was er honderd talent zilver om de voetstukken van het heiligdom en de voetstukken van het voorhangsel te gieten: honderd voetstukken voor honderd talent, *één* talent per voetstuk.
28. Van de duizend zevenhonderdvijfenzeventig *sikkel* maakte hij de haken aan de pilaren; hij overtrok hun koppen, en maakte er verbindingsstukken aan vast.
29. Het koper van het beweegoffer bedroeg zeventig talent en tweeduizend vierhonderd sikkel.
30. Daarvan maakte hij de voetstukken bij de ingang van de tent van ontmoeting, het koperen altaar, het koperen rooster dat daarbij hoorde, al de voorwerpen van het altaar,
31. de voetstukken rondom de voorhof, de voetstukken bij de poort van de voorhof, alle pinnen voor de tabernakel en alle pinnen rondom de voorhof.
