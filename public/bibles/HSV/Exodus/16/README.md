#Exodus 16
1. Zij braken op uit Elim en heel de gemeenschap van de Israëlieten kwam in de woestijn Sin, die tussen Elim en de Sinaï ligt. *Dat was* op de vijftiende dag van de tweede maand nadat zij uit het land Egypte waren vertrokken.
2. En heel de gemeenschap van de Israëlieten morde tegen Mozes en tegen Aäron in de woestijn.
3. De Israëlieten zeiden tegen hen: Och, waren wij maar door de hand van de HEERE gestorven in het land Egypte, toen wij bij de vleespotten zaten en brood aten tot verzadiging toe! Want u hebt ons uitgeleid naar deze woestijn om heel deze gemeente van honger te laten sterven.
4. Toen zei de HEERE tegen Mozes: Zie, Ik zal voor u brood uit de hemel laten regenen. Het volk moet eropuit gaan en de per dag benodigde *hoeveelheid* verzamelen, zodat Ik het op de proef kan stellen of het naar Mijn wet wandelt of niet.
5. En op de zesde dag moet het *zó* zijn dat zij bereiden wat zij binnenbrengen, en dat zal het dubbele zijn van wat zij dagelijks verzamelen.
6. Toen zeiden Mozes en Aäron tegen al de Israëlieten: Vanavond *nog* zult u weten dat de HEERE u uit het land Egypte geleid heeft,
7. en morgenochtend zult u de heerlijkheid van de HEERE zien, want Hij heeft uw gemor tegen de HEERE gehoord. Want wie zijn wij, dat u tegen óns mort?
8. Verder zei Mozes: Als de HEERE u in de avond vlees te eten geeft en in de ochtend brood tot verzadiging toe, dan is dat omdat de HEERE het gemor heeft gehoord waarmee u tegen Hem mort. Want wie zijn wij? Uw gemor is niet tegen ons *gericht*, maar tegen de HEERE.
9. Daarna zei Mozes tegen Aäron: Zeg tegen heel de gemeenschap van de Israëlieten: Kom naar voren, voor het aangezicht van de HEERE, want Hij heeft uw gemor gehoord.
10. Terwijl Aäron tot heel de gemeenschap van de Israëlieten sprak en zij zich naar de woestijn keerden, gebeurde het dat, zie, de heerlijkheid van de HEERE in de wolk verscheen.
11. En de HEERE sprak tot Mozes:
12. Ik heb het gemor van de Israëlieten gehoord. Spreek tot hen en zeg: Tegen het vallen van de avond zult u vlees eten, en in de morgen zult u met brood verzadigd worden. Dan zult u erkennen dat Ik de HEERE, uw God, ben.
13. En tegen de avond gebeurde het dat er kwartels kwamen aanvliegen, die het kamp overdekten, en in de ochtend was er een laag dauw rondom het kamp.
14. Toen de laag dauw opgetrokken was, zie, over de woestijn lag *iets* fijns, *iets* vlokkigs, fijn als de rijp op de aarde.
15. Toen de Israëlieten dat zagen, zeiden zij tegen elkaar: Wat is dat? Want zij wisten niet wat het was. Mozes zei tegen hen: Dit is het brood dat de HEERE u te eten gegeven heeft.
16. Dit is het woord dat de HEERE geboden heeft: Ieder moet ervan verzamelen naar wat hij eten *kan*, een gomer per hoofd, naar het aantal van uw personen. Ieder moet *het* nemen voor hen die in zijn tent zijn.
17. En zo deden de Israëlieten, zij verzamelden, de een veel en de ander weinig.
18. Zij maten het met de gomer. Wie veel had verzameld, had niets over, en hem die weinig had verzameld, ontbrak niets. Ieder had zóveel verzameld als hij eten *kon*.
19. En Mozes zei tegen hen: Niemand mag ervan overlaten tot de *volgende* morgen.
20. Maar zij luisterden niet naar Mozes en sommige mannen lieten ervan over tot de *volgende* morgen. Toen zat het vol wormen en stonk het. Daarom was Mozes erg kwaad op hen.
21. Zo verzamelden zij het elke morgen, ieder naar wat hij eten *kon*, want zodra de zon heet werd, smolt het weg.
22. Op de zesde dag gebeurde het dat zij een dubbele *hoeveelheid* brood verzamelden, twee gomers voor één *persoon*. Al de leiders van de gemeenschap kwamen dat aan Mozes vertellen.
23. Hij zei toen tegen hen: Dat is het wat de HEERE gesproken heeft. Morgen is het de rust*dag*, de heilige sabbat voor de HEERE! Wat u bakken wilt, bak het, en kook wat u koken wilt, en laat alles wat er overblijft voor uzelf liggen om het tot de *volgende* morgen te bewaren.
24. Zij lieten het staan tot de *volgende* morgen, zoals Mozes geboden had, en *nu* stonk het niet en waren er geen maden in.
25. Toen zei Mozes: Eet dit vandaag, want vandaag is het de sabbat voor de HEERE. U zult het vandaag buiten niet vinden.
26. Zes dagen moet u het verzamelen, maar op de zevende dag is het sabbat. Dan zal het er niet zijn.
27. Het gebeurde echter op de zevende dag dat *sommigen* van het volk eropuit gingen om *brood* te verzamelen, maar zij vonden niets.
28. Toen zei de HEERE tegen Mozes: Hoelang weigert u *nog* Mijn geboden en Mijn wetten in acht te nemen?
29. Zie, omdat de HEERE u de sabbat gegeven heeft, daarom geeft Hij u op de zesde dag brood voor twee dagen. Ieder moet op zijn plaats blijven! Niemand mag er op de zevende dag vanuit zijn *verblijf*plaats opuit gaan!
30. Zo rustte het volk op de zevende dag.
31. Het huis van Israël gaf het de naam manna. Het was wit als korianderzaad, en de smaak ervan was als van een honingkoek.
32. Verder zei Mozes: Dit is het woord dat de HEERE geboden heeft. Vul een gomer ervan om *het* te bewaren, *al* hun generaties door, zodat zij het brood zien dat Ik u in deze woestijn te eten heb gegeven, toen Ik u uit het land Egypte leidde.
33. Ook zei Mozes tegen Aäron: Neem een kruik en doe daar een volle gomer manna in, en zet die voor het aangezicht van de HEERE om het te bewaren, *al* hun generaties door.
34. Zoals de HEERE Mozes geboden had, zette Aäron het vóór de getuigenis om te bewaren.
35. De Israëlieten aten veertig jaar *lang* het manna, totdat zij in bewoond gebied kwamen. Zij aten manna, totdat zij aan de grens van het land Kanaän kwamen.
36. Een gomer is een tiende van een efa.
