#Exodus 28
1. Wat u betreft, laat uw broer Aäron en zijn zonen die bij hem zijn, bij u komen uit het midden van de Israëlieten om Mij als priester te dienen: Aäron, Nadab en Abihu, Eleazar en Ithamar, de zonen van Aäron.
2. Dan moet u voor uw broer Aäron geheiligde kleding maken om *hem* waardigheid en aanzien *te geven*.
3. En ú moet spreken tot allen die wijs van hart zijn, die Ik met een geest van wijsheid vervuld heb, dat zij de kleding van Aäron moeten maken om hem te heiligen, zodat hij Mij als priester kan dienen.
4. Dit zijn dan de kledingstukken die zij moeten maken: een borsttas, een efod, een bovenkleed, een onderkleed van bewerkte stof, een tulband en een gordel. Zij moeten namelijk voor uw broer Aäron en voor zijn zonen geheiligde kleding maken om Mij als priester te dienen.
5. En zíj moeten *daarvoor* het goud en de blauwpurperen, de roodpurperen, en de scharlakenrode *wol* en het fijn linnen nemen.
6. Vervolgens moeten zij de efod maken van goud, van blauwpurperen, roodpurperen *en* scharlakenrode *wol* en van dubbeldraads fijn linnen, werk van een kunstenaar.
7. Hij moet twee schouderstukken hebben die *de efod* aan zijn beide uiteinden bijeenhouden, zodat *hij* één geheel vormt.
8. En de kunstige band van zijn efod die erop *vastzit*, moet op dezelfde manier gemaakt worden *en* er één geheel mee vormen: van goud, blauwpurperen, roodpurperen en scharlakenrode *wol* en dubbeldraads fijn linnen.
9. Vervolgens moet u twee onyxstenen nemen en daarin de namen van de zonen van Israël graveren:
10. zes van hun namen op de ene steen, en de namen van de zes overige op de andere steen, in de volgorde van hun geboorte.
11. *Als* werk van een graveerder van *edel*stenen, zoals men zegels graveert, moet u de twee stenen graveren, met de namen van de zonen van Israël. U moet ze *zó* maken dat ze gevat zijn in gouden kassen.
12. Dan moet u de twee stenen op de schouderstukken van de efod bevestigen, *als* gedenkstenen voor de Israëlieten. Aäron moet hun namen namelijk ter gedachtenis voor het aangezicht van de HEERE op zijn beide schouders dragen.
13. U moet ook gouden kassen maken
14. en twee kettinkjes van zuiver goud. U moet ze ineengedraaid maken, *als* vlechtwerk, en de gevlochten kettinkjes vastmaken aan de kassen.
15. Vervolgens moet u een borsttas van de beslissing maken, werk van een kunstenaar. U moet hem maken op dezelfde manier als de efod: van goud, van blauwpurperen, roodpurperen, en scharlakenrode *wol*, en van dubbeldraads fijn linnen moet u hem maken.
16. Vierkant moet hij zijn *en* dubbel*gevouwen*, zijn lengte moet een span zijn en zijn breedte een span.
17. Dan moet u hem opvullen met een *edel*steenvulling, vier rijen *edel*stenen: een rij van een robijn, een topaas en een karbonkel; *dit is* de eerste rij.
18. De tweede rij: een smaragd, een saffier en een diamant.
19. De derde rij: een hyacint, een agaat en een amethist.
20. Ten slotte de vierde rij: een turkoois, een onyx en een jaspis; ze moeten in hun zettingen in goud gevat zijn.
21. En de stenen moeten twaalf *in getal* zijn, overeenkomstig de namen van de zonen van Israël, overeenkomend met hun namen. *De stenen* moeten zegelgraveringen krijgen, ieder met zijn naam. Zij zijn voor de twaalf stammen bestemd.
22. Verder moet u op de borsttas ineengedraaide kettinkjes maken, vlechtwerk van zuiver goud.
23. Vervolgens moet u op de borsttas twee gouden ringen maken, en de beide ringen vastmaken aan de twee uiteinden van de borsttas.
24. Dan moet u de beide gevlochten gouden *kettinkjes* vastmaken aan de twee ringen aan de uiteinden van de borsttas.
25. Dan moet u de twee *andere* uiteinden van de beide gevlochten *kettinkjes* vastmaken aan de twee kassen. U moet *ze* vastmaken aan de schouderstukken van de efod, aan de voorkant ervan.
26. U moet *nog* twee gouden ringen maken en ze bevestigen aan de beide *andere* uiteinden van de borsttas, op de zoom ervan, die aan de kant van de efod, aan de binnenkant ligt.
27. Daarna moet u *nogmaals* twee gouden ringen maken en ze vastmaken aan de beide schouderstukken van de efod, van onderen af, aan de voorkant, dicht bij zijn verbinding, boven op de kunstige band van de efod.
28. Men moet verder de borsttas met zijn *eigen* ringen aan de ringen van de efod vastbinden met een blauwpurperen koord, zodat hij boven de kunstige band van de efod *vast*zit en de borsttas niet van de efod kan losraken.
29. Zo zal Aäron de namen van de zonen van Israël op de borsttas van de beslissing, op zijn hart dragen, als hij in het heiligdom binnenkomt, tot een voortdurende gedachtenis voor het aangezicht van de HEERE.
30. En u moet in de borsttas van de beslissing de urim en de tummim doen, zodat die op het hart van Aäron zijn, als hij binnenkomt voor het aangezicht van de HEERE. Zo zal Aäron de beslissing voor de Israëlieten voortdurend op zijn hart dragen voor het aangezicht van de HEERE.
31. U moet ook het bovenkleed van de efod geheel van blauwpurperen *wol* maken.
32. Zijn halsopening moet dan in het midden ervan zijn. Zijn opening moet rondom een zoom hebben, werk van een wever. Het moet net zo'n opening hebben als *bij* een leren pantser, zodat het niet kan inscheuren.
33. Vervolgens moet u op de zomen ervan granaatappels van blauwpurperen, roodpurperen en scharlakenrode *wol* maken, *dus* rondom op zijn zomen, en daartussenin gouden belletjes, rondom.
34. Een gouden belletje, daarna een granaatappel, *dan weer* een gouden belletje en een granaatappel, rondom op de zomen van het bovenkleed.
35. Aäron moet dat namelijk dragen wanneer *hij* dienst doet, zodat het geluid ervan gehoord wordt als hij in het heiligdom binnenkomt voor het aangezicht van de HEERE, en als hij naar buiten gaat, opdat hij niet zal sterven.
36. U moet ook een plaat maken van zuiver goud en daarin graveren, zoals men zegels graveert: DE HEILIGHEID VAN DE HEERE.
37. U moet die bevestigen met een blauwpurperen koord, zodat hij aan de tulband *vast*zit. Hij moet aan de voorkant van de tulband zitten.
38. Hij moet namelijk op het voorhoofd van Aäron zijn, zodat Aäron de ongerechtigheid kan dragen van de geheiligde *gaven* die de Israëlieten brengen, *ja*, van al hun geheiligde geschenken. Hij moet namelijk voortdurend op zijn voorhoofd zijn om hen aangenaam te maken voor het aangezicht van de HEERE.
39. U moet vervolgens het onderkleed weven, van fijn linnen. U moet ook een tulband van fijn linnen maken, maar de gordel moet u van borduurwerk maken.
40. U moet voor de zonen van Aäron ook onderkleren maken en u moet voor hen gordels maken. Ook moet u voor hen hoofddoeken maken die *hun* waardigheid en aanzien *geven*.
41. U moet ze uw broer Aäron en zijn zonen met hem aantrekken en hen zalven, wijden en heiligen, zodat zij Mij als priester kunnen dienen.
42. Vervolgens moet u linnen broeken voor hen maken om de schaamdelen te bedekken; ze moeten van de heupen tot op de dijen reiken.
43. Aäron en zijn zonen moeten ze namelijk dragen, als zij de tent van ontmoeting binnenkomen, of als zij tot het altaar naderen om in het heiligdom te dienen, opdat zij geen ongerechtigheid op zich laden en sterven. *Dit is* een eeuwige verordening voor hem en voor zijn nageslacht na hem.
