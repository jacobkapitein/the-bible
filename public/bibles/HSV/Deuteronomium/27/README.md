#Deuteronomium 27
1. En Mozes gebood het volk *samen* met de oudsten van Israël: Neem al de geboden die ik u heden gebied, in acht.
2. En op de dag dat u de Jordaan oversteekt naar het land dat de HEERE, uw God, u geeft, moet het *zo* zijn dat u voor uzelf grote stenen opricht en die met kalk bestrijkt.
3. U moet alle woorden van deze wet daarop schrijven als u overgestoken bent, opdat u komt in het land dat de HEERE, uw God, u geeft, een land dat overvloeit van melk en honing, zoals de HEERE, de God van uw vaderen, tot u gesproken heeft.
4. En als u de Jordaan bent overgestoken, moet het *zó* zijn dat u deze stenen, waarover ik u heden gebied, opricht op de berg Ebal, en dat u ze met kalk bestrijkt.
5. U moet daar een altaar bouwen voor de HEERE, uw God, een altaar van stenen die u niet met een ijzeren *voorwerp* mag bewerken.
6. Van hele stenen moet u het altaar van de HEERE, uw God, bouwen, en daarop brandoffers brengen voor de HEERE, uw God.
7. Ook moet u dankoffers offeren en daar eten en u verblijden voor het aangezicht van de HEERE, uw God.
8. U moet op de stenen alle woorden van deze wet schrijven, duidelijk en goed.
9. Verder sprak Mozes, *samen* met de Levitische priesters, tot heel Israël: Zwijg en luister, Israël! Op deze dag bent u tot een volk geworden voor de HEERE, uw God.
10. Daarom moet u de stem van de HEERE, uw God, gehoorzaam zijn, en Zijn geboden en Zijn verordeningen die ik u heden gebied, doen.
11. En Mozes gebood het volk op die dag:
12. Wanneer u de Jordaan overgestoken bent, moeten de volgende *stammen* op de berg Gerizim gaan staan om het volk te zegenen: Simeon, Levi, Juda, Issaschar, Jozef en Benjamin.
13. En de volgende *stammen* moeten op de berg Ebal gaan staan voor de vervloeking: Ruben, Gad, Aser, Zebulon, Dan en Naftali.
14. De Levieten moeten het woord nemen en tegen alle mannen van Israël zeggen met luide stem:
15. Vervloekt is de man die een gesneden of gegoten beeld maakt, een gruwel voor de HEERE, het werk van de handen van een vakman, en dat op een verborgen *plaats* neerzet! En heel het volk moet antwoorden en zeggen: Amen.
16. Vervloekt is wie zijn vader of zijn moeder veracht! En heel het volk moet zeggen: Amen.
17. Vervloekt is wie de grens*steen* van zijn naaste verlegt! En heel het volk moet zeggen: Amen.
18. Vervloekt is wie een blinde laat verdwalen op de weg! En heel het volk moet zeggen: Amen.
19. Vervloekt is wie het recht van de vreemdeling, de wees en de weduwe buigt! En heel het volk moet zeggen: Amen.
20. Vervloekt is wie met de vrouw van zijn vader slaapt, want hij heeft het kleed van zijn vader opengeslagen! En heel het volk moet zeggen: Amen.
21. Vervloekt is wie gemeenschap heeft met welk dier dan ook! En heel het volk moet zeggen: Amen.
22. Vervloekt is wie slaapt met zijn zuster, de dochter van zijn vader, of *met* de dochter van zijn moeder! En heel het volk moet zeggen: Amen.
23. Vervloekt is wie met zijn schoonmoeder slaapt! En heel het volk moet zeggen: Amen.
24. Vervloekt is wie zijn naaste in het geheim doodslaat! En heel het volk moet zeggen: Amen.
25. Vervloekt is wie een geschenk aanneemt om iemand om het leven te brengen, onschuldig bloed *te vergieten*! En heel het volk moet zeggen: Amen.
26. Vervloekt is wie de woorden van deze wet niet uitvoert door ze te houden! En heel het volk moet zeggen: Amen.
