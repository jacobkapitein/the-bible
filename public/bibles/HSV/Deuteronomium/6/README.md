#Deuteronomium 6
1. Dit zijn de geboden, de verordeningen en de bepalingen die de HEERE, uw God, geboden heeft u te leren, om *ze* te doen in het land waar u naartoe trekt om het in bezit te nemen,
2. opdat u de HEERE, uw God, vreest door al Zijn verordeningen en Zijn geboden, die ik u gebied, in acht te nemen: u, uw kind en uw kleinkind, alle dagen van uw leven; en opdat uw dagen verlengd worden.
3. Luister dan, Israël, en neem *ze* nauwlettend in acht! Dan zal het u goed gaan en zult u zeer talrijk worden - zoals de HEERE, de God van uw vaderen, tot u gesproken heeft - in het land dat overvloeit van melk en honing.
4. Luister, Israël! De HEERE, onze God, de HEERE is één!
5. Daarom zult u de HEERE, uw God, liefhebben met heel uw hart, met heel uw ziel en met heel uw kracht.
6. Deze woorden, die ik u heden gebied, moeten in uw hart zijn.
7. U moet ze uw kinderen inprenten en erover spreken, als u in uw huis zit en als u over de weg gaat, als u neerligt en als u opstaat.
8. U moet ze als een teken op uw hand binden en ze moeten als een voorhoofdsband tussen uw ogen zijn.
9. U moet ze op de deurposten van uw huis en op uw poorten schrijven.
10. Wanneer het dan gebeuren zal dat de HEERE, uw God, u gebracht heeft in het land dat Hij uw vaderen, Abraham, Izak en Jakob, gezworen heeft u te zullen geven - grote en goede steden, die u niet gebouwd hebt,
11. huizen, vol van allerlei kostbare *dingen*, waarmee u ze niet gevuld hebt, uitgehakte putten, die u niet uitgehakt hebt, en wijngaarden en olijfgaarden, die u niet geplant hebt - en u gegeten hebt en verzadigd bent,
12. wees *dan* op uw hoede dat u de HEERE, Die u uit het land Egypte, uit het slavenhuis, geleid heeft, niet vergeet.
13. U moet de HEERE, uw God, vrezen, Hem dienen en bij Zijn Naam zweren.
14. U mag niet achter andere goden, de goden van de volken die rondom u zijn, aan gaan,
15. want de HEERE, uw God, is een na-ijverig God in uw midden; anders ontbrandt de toorn van de HEERE, uw God, tegen u en vaagt Hij u weg van de aardbodem.
16. U mag de HEERE, uw God, niet op de proef stellen, zoals u Hem bij Massa op de proef gesteld hebt.
17. U moet de geboden van de HEERE, uw God, Zijn getuigenissen en Zijn verordeningen, die Hij u geboden heeft, nauwgezet in acht nemen.
18. En u moet doen wat juist en goed is in de ogen van de HEERE, opdat het u goed gaat, en u er komt, en het goede land dat de HEERE uw vaderen onder ede beloofd heeft, in bezit neemt,
19. om al uw vijanden van voor uw *ogen* te verjagen, zoals de HEERE gesproken heeft.
20. Wanneer uw zoon u morgen vraagt: Wat zijn dat voor getuigenissen, verordeningen en bepalingen die de HEERE, onze God, u geboden heeft?
21. dan moet u tegen uw zoon zeggen: Wij waren slaven van de farao in Egypte, maar de HEERE heeft ons met sterke hand uit Egypte geleid.
22. En de HEERE gaf tekenen en wonderen, groot en onheilbrengend, in Egypte, aan de farao en aan zijn hele huis, voor onze ogen.
23. Maar ons leidde Hij daarvandaan, om ons *hierheen* te brengen *en* ons het land te geven, dat Hij onze vaderen onder ede beloofd had.
24. En de HEERE gebood ons al deze verordeningen te houden, om de HEERE, onze God, te vrezen, ons ten goede, alle dagen, om ons in leven te houden, zoals het op deze dag is.
25. Het zal voor ons gerechtigheid zijn als wij al deze geboden nauwlettend in acht nemen, voor het aangezicht van de HEERE, onze God, zoals Hij ons geboden heeft.
