#Deuteronomium 18
1. De Levitische priesters, de hele stam Levi, mogen geen aandeel of erfbezit hebben *samen* met Israël; de vuuroffers van de HEERE en Zijn erfelijk bezit mogen zij eten.
2. Daarom mag hij geen erfelijk bezit hebben te midden van zijn broeders; de HEERE, Die is zijn erfelijk bezit, zoals Hij tot hem gesproken heeft.
3. Van *de gaven van* het volk, van hen die een offer brengen, hetzij een rund of kleinvee, is dit *het deel* waar de priesters recht op hebben: men moet de schouder, de beide kaken en de maag aan de priester geven.
4. *Ook* de eerstelingen van uw koren, uw nieuwe wijn en uw olie, en de eerstelingen van de wol van uw kleinvee moet u hem geven,
5. want hem heeft de HEERE, uw God, uit al uw stammen uitgekozen om in de Naam van de HEERE te staan *en* te dienen, hij en zijn zonen, alle dagen.
6. Verder, wanneer er een Leviet komt, uit een van uw poorten in heel Israël, waar hij als vreemdeling verblijft, en hij naar het volle verlangen van zijn ziel naar de plaats komt die de HEERE zal uitkiezen,
7. en hij *daar* dient in de Naam van de HEERE, zijn God, zoals al zijn broeders, de Levieten, die daar voor het aangezicht van de HEERE staan,
8. dan moet hij een evenredig deel aan voedsel ontvangen, ongeacht wat hij uit familiebezit verkocht heeft.
9. Wanneer u in het land komt dat de HEERE, uw God, u geeft, mag u niet leren handelen overeenkomstig de gruweldaden van die volken.
10. Onder u mag niemand gevonden worden die zijn zoon of zijn dochter door het vuur laat gaan, die waarzeggerij pleegt, die wolken duidt of aan wichelarij doet, die een tovenaar is,
11. die bezweringen doet, die een dodenbezweerder of een waarzegger raadpleegt, of die bij de doden onderzoek doet.
12. Want iedereen die zulke dingen doet, is een gruwel voor de HEERE. En vanwege deze gruweldaden verdrijft de HEERE, uw God, *deze volken* van voor uw *ogen* uit hun bezit.
13. Oprecht moet u zijn tegenover de HEERE, uw God.
14. Want deze volken, die ú uit hun bezit verdrijven zult, luisteren naar wolkenduiders en waarzeggers. Maar de HEERE, uw God, heeft dat ú niet toegestaan.
15. Een Profeet uit uw midden, uit uw broeders, zoals ik, zal de HEERE, uw God, voor u doen opstaan; naar Hem moet u luisteren,
16. overeenkomstig alles wat u van de HEERE, uw God, bij de Horeb gevraagd hebt, op de dag *dat u daar* bijeenkwam, toen u zei: Ik wil de stem van de HEERE, mijn God, niet langer horen en dit grote vuur wil ik niet meer zien, anders zal ik sterven.
17. Toen zei de HEERE tegen mij: Het is goed wat zij gesproken hebben.
18. Ik zal een Profeet voor hen doen opstaan uit het midden van hun broeders, zoals u. Ik zal Mijn woorden in Zijn mond geven, en alles wat Ik Hem gebied, zal Hij tot hen spreken.
19. En *met* de man die niet naar Mijn woorden luistert, die Hij in Mijn Naam spreekt, zal *het zó* zijn: Ík zal *rekenschap* van hem eisen.
20. Maar de profeet die overmoedig handelt door een woord in Mijn Naam te spreken dat Ik hem niet geboden heb te spreken, of die in de naam van andere goden spreekt, die profeet zal sterven.
21. Wanneer u dan in uw hart zegt: Hoe kunnen wij het woord herkennen dat de HEERE niet gesproken heeft?
22. Wanneer die profeet in de Naam van de HEERE spreekt, en het gebeurt niet en het komt niet uit, *dan* is dat een woord dat de HEERE niet gesproken heeft. In overmoed heeft die profeet dat gesproken; wees niet bevreesd voor hem.
