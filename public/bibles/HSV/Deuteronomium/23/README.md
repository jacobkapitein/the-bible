#Deuteronomium 23
1. Iemand die door kneuzing *aan het geslachtsdeel* gewond is of van wie het geslachtsdeel is afgesneden, mag niet in de gemeente van de HEERE komen.
2. Een bastaard mag niet in de gemeente van de HEERE komen; zelfs zijn *nakomelingen van de* tiende generatie mogen niet in de gemeente van de HEERE komen.
3. Een Ammoniet of Moabiet mag niet in de gemeente van de HEERE komen; zelfs hun *nakomelingen van de* tiende generatie mogen tot in eeuwigheid niet in de gemeente van de HEERE komen,
4. vanwege het feit dat zij u onderweg niet met brood en water tegemoetgekomen zijn toen u uit Egypte wegtrok; en omdat hij Bileam, de zoon van Beor, uit Pethor in Mesopotamië, tegen u ingehuurd heeft om u te vervloeken.
5. De HEERE, uw God, echter wilde niet naar Bileam luisteren, maar de HEERE, uw God, heeft de vloek voor u in een zegen veranderd, omdat de HEERE, uw God, u liefhad.
6. U mag de vrede en het goede voor hen niet zoeken, al uw dagen, tot in eeuwigheid.
7. U mag van de Edomiet geen afschuw hebben, want hij is uw broeder. U mag van de Egyptenaar geen afschuw hebben, want u bent een vreemdeling geweest in zijn land.
8. *Wat de* kinderen *betreft* die bij hen geboren worden: de derde generatie mag in de gemeente van de HEERE komen.
9. Wanneer het leger uittrekt tegen uw vijanden, moet u op uw hoede zijn voor elke kwalijke zaak.
10. Wanneer er onder u iemand is die niet rein is door iets wat 's nachts per ongeluk is gebeurd, *dan* moet hij buiten het kamp gaan. Hij mag niet binnen het kamp komen.
11. En tegen het vallen van de avond moet het *zó* zijn dat hij zich met water wast; en als de zon ondergegaan is, mag hij *weer* binnen het kamp komen.
12. U moet ook een plaats hebben buiten het kamp. Daar moet u naar toe gaan, buiten *het kamp*.
13. U moet bij uw uitrusting ook een schepje hebben, en het moet *zó* zijn dat u daarmee *een gat* graaft wanneer u buiten *het kamp* gaat zitten. Daarna moet u zich omkeren en uw uitwerpselen bedekken.
14. Want de HEERE, uw God, wandelt binnen uw kamp om u te redden en uw vijanden aan u over te geven. Daarom moet uw kamp heilig zijn, zodat Hij niets schandelijks bij u ziet en Zich van u afkeert.
15. U mag een slaaf die bij zijn meester *wegloopt en* bij u redding zoekt, niet aan zijn meester uitleveren.
16. Hij mag bij u blijven, in uw midden, in de plaats die hij uitkiest, binnen een van uw poorten, waar hij het goed heeft. U mag hem niet uitbuiten.
17. Er mag onder de dochters van Israël geen hoer zijn; en er mag geen schandknaap zijn onder de zonen van Israël.
18. U mag geen hoerenloon of hondengeld in het huis van de HEERE, uw God, brengen *ter inlossing* van welke gelofte dan ook, want die zijn beide een gruwel voor de HEERE, uw God.
19. U mag van uw broeder geen rente vragen: rente over geld, rente over voedsel *of* rente over enig ding waarover men rente betaalt.
20. Van de buitenlander mag u rente vragen, maar van uw broeder mag u geen rente vragen, opdat de HEERE, uw God, u zegent in alles wat u ter hand neemt in het land waar u naartoe gaat om het in bezit te nemen.
21. Wanneer u de HEERE, uw God, een gelofte gedaan hebt, mag u niet aarzelen die na te komen, want de HEERE, uw God, zal dat zeker van u eisen, en *dan* zou er zonde in u zijn.
22. Maar als u ervan afziet een gelofte te doen, is er geen zonde in u.
23. Wat er over uw lippen komt, moet u houden en doen, net als wanneer u de HEERE, uw God, een vrijwillige gave beloofd hebt, iets wat u met uw *eigen* mond gesproken hebt.
24. Wanneer u in de wijngaard van uw naaste komt, mag u druiven eten naar hartenlust, tot verzadiging toe; maar u mag niets in uw tas doen.
25. Wanneer u in het staande koren van uw naaste komt, mag u met uw hand aren plukken; maar u mag niet de sikkel slaan in het staande koren van uw naaste.
