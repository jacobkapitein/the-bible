#Deuteronomium 16
1. Neem de maand Abib in acht en houd het Pascha voor de HEERE, uw God, want in de maand Abib heeft de HEERE, uw God, u in de nacht uit Egypte geleid.
2. Dan moet u voor de HEERE, uw God, het paaslam slachten, kleinvee en runderen, op de plaats die de HEERE zal uitkiezen om Zijn Naam daar te laten wonen.
3. U mag er niets wat gezuurd is bij eten. Zeven dagen moet u er ongezuurd *brood* bij eten, brood van de ellende - want met haast bent u uit het land Egypte vertrokken - om de dag te gedenken dat u uit het land Egypte trok, alle dagen van uw leven.
4. Er mag bij u zeven dagen *lang* geen zuurdeeg gezien worden, in heel uw gebied; en van het vlees dat u op de avond van de eerste dag slacht, mag niets tot de morgen overblijven.
5. U mag het paaslam niet slachten binnen een van uw poorten die de HEERE, uw God, u geeft.
6. Maar op de plaats die de HEERE, uw God, zal uitkiezen om Zijn Naam *daar* te laten wonen, daar moet u het paaslam slachten, in de avond, als de zon ondergaat, op het tijdstip dat u uit Egypte trok.
7. Dan moet u *het* koken en eten op de plaats die de HEERE, uw God, zal uitkiezen. Daarna, in de morgen, moet u zich omkeren en *terug*gaan naar uw tenten.
8. Zes dagen moet u ongezuurde *broden* eten. Op de zevende dag is er een bijzondere samenkomst voor de HEERE, uw God; *dan* mag u geen werk doen.
9. Zeven weken moet u voor uzelf aftellen. U moet de zeven weken beginnen te tellen vanaf *het moment* dat men met de sikkel begint *te oogsten* in het staande koren.
10. Daarna moet u het Wekenfeest houden voor de HEERE, uw God. Wat u geven moet, is een vrijwillige gave van uw hand, naar de mate waarin de HEERE, uw God, u zegent.
11. En u moet u verblijden voor het aangezicht van de HEERE, uw God, u, uw zoon en uw dochter, uw slaaf en uw slavin, de Leviet die binnen uw poorten is, en de vreemdeling, de wees en de weduwe die in uw midden zijn, op de plaats die de HEERE, uw God, zal uitkiezen om Zijn Naam daar te laten wonen.
12. En u moet gedenken dat u een slaaf geweest bent in Egypte en deze verordeningen in acht nemen en houden.
13. Het Loofhuttenfeest moet u zeven dagen houden, als u *de oogst* van uw dorsvloer en van uw perskuip hebt ingezameld.
14. Verblijd u op uw feest, u, uw zoon en uw dochter, uw slaaf en uw slavin, en de Leviet, de vreemdeling, de wees en de weduwe die binnen uw poorten zijn.
15. Zeven dagen moet u het feest vieren voor de HEERE, uw God, op de plaats die de HEERE zal uitkiezen. Want de HEERE, uw God, zal u zegenen in heel uw opbrengst en in al het werk van uw handen; daarom moet u werkelijk blij zijn.
16. Drie keer per jaar moet alles wat mannelijk is onder u, verschijnen voor het aangezicht van de HEERE, uw God, op de plaats die Hij zal uitkiezen: op het Feest van de ongezuurde *broden*, op het Wekenfeest en op het Loofhuttenfeest. Men mag echter niet *met* lege *handen* voor het aangezicht van de HEERE verschijnen,
17. *maar* ieders geschenk *moet* overeenkomen met de zegen van de HEERE, uw God, die Hij u gegeven heeft.
18. U moet binnen al uw poorten, die de HEERE, uw God, u geeft, rechters en beambten over uw stammen aanstellen. Zij moeten met een rechtvaardig oordeel rechtspreken over het volk.
19. U mag het recht niet buigen. U mag niet partijdig zijn en geen geschenk aannemen, want een geschenk verblindt de ogen van wijzen en verdraait de woorden van rechtvaardigen.
20. Gerechtigheid, gerechtigheid moet u najagen, opdat u leeft en het land dat de HEERE, uw God, u geeft, in bezit neemt.
21. U mag bij het altaar van de HEERE, uw God, dat u voor uzelf zult maken, geen gewijde paal plaatsen van wat voor geboomte dan ook.
22. Ook mag u geen gewijde steen voor uzelf oprichten, want dat haat de HEERE, uw God.
