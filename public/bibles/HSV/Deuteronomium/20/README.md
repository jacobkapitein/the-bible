#Deuteronomium 20
1. Wanneer u ten strijde trekt tegen uw vijanden, en u ziet paarden en strijdwagens, een volk dat groter is dan u, wees dan niet bevreesd voor hen. Want de HEERE, uw God, Die u uit het land Egypte heeft geleid, is met u.
2. En als u zich vlak voor de strijd bevindt, moet het *zó* zijn dat een priester naar voren komt om tot het volk te spreken.
3. Hij moet tegen hen zeggen: Luister, Israël, heden bevindt u zich vlak voor de strijd tegen uw vijanden; laat uw hart niet week worden, wees niet bevreesd, beef niet en schrik niet voor hen terug,
4. want het is de HEERE, uw God, Die met u meegaat, om voor u tegen uw vijanden te strijden om u te verlossen.
5. Daarna zullen de beambten tot het volk spreken: Wie is de man die een nieuw huis heeft gebouwd en het *nog* niet in gebruik genomen heeft? Laat hij weggaan en naar zijn huis terugkeren, opdat hij niet in de strijd sterft en iemand anders het in gebruik neemt.
6. En wie is de man die een wijngaard heeft geplant, maar de vrucht ervan *nog* niet gegeten heeft? Laat hij weggaan en naar zijn huis terugkeren, opdat hij niet in de strijd sterft en iemand anders die eet.
7. En wie is de man die met een vrouw in ondertrouw is gegaan, maar haar *nog* niet *tot vrouw* genomen heeft? Laat hij weggaan en naar zijn huis terugkeren, opdat hij niet in de strijd sterft, en een andere man haar *tot vrouw* neemt.
8. Daarna zullen de beambten opnieuw tegen het volk spreken, en zeggen: Wie is de man die bevreesd is, en week van hart? Laat hij weggaan en naar zijn huis terugkeren, opdat het hart van zijn broeders niet smelt, zoals zijn hart.
9. En als de beambten geëindigd hebben tot het volk te spreken, moet het *zó* zijn dat zij legerbevelhebbers aan het hoofd van het volk aanstellen.
10. Wanneer u een stad nadert om ertegen te strijden, moet u haar vrede aanbieden.
11. En als zij de vrede met u aanvaardt en *de poorten* voor u opent, moet het *zó* zijn dat heel het volk dat erin aangetroffen wordt, herendienst voor u verricht en u dient.
12. Maar als ze geen vrede met u sluit, maar oorlog tegen u voert, dan moet u haar belegeren.
13. En de HEERE, uw God, zal haar in uw hand geven. Vervolgens moet u al wie mannelijk is met de scherpte van het zwaard slaan.
14. Alleen de vrouwen, de kleine kinderen, het vee en alles wat zich *verder* in de stad bevindt, al haar buit, mag u voor uzelf roven. U mag van de buit van uw vijanden, die de HEERE, uw God, u gegeven heeft, eten.
15. Zo moet u met alle steden doen die heel ver bij u vandaan zijn, die niet bij de steden horen van deze volken hier.
16. Maar van de steden van deze volken die de HEERE, uw God, u als erfelijk bezit geeft, mag u helemaal niets wat adem heeft, in leven laten.
17. Voorzeker, u moet hen volledig met de ban slaan: de Hethieten, de Amorieten, de Kanaänieten, de Ferezieten, de Hevieten en de Jebusieten, zoals de HEERE, uw God, u geboden heeft,
18. opdat zij u niet leren handelen overeenkomstig alle gruwelijke dingen die zij voor hun goden gedaan hebben, zodat u tegen de HEERE, uw God, zou zondigen.
19. Wanneer u een stad vele dagen belegert *en* ertegen strijdt om haar in te nemen, dan moet u haar *vrucht*bomen niet te gronde richten door de bijl erin te slaan. U kunt er immers van eten; daarom mag u ze niet omhakken om ze een belegerings*wal* voor u te laten worden, want het geboomte van het veld is *voedsel voor* de mens.
20. Maar de bomen waarvan u weet dat het geen vruchtbomen zijn, mag u te gronde richten en omhakken om een belegerings*wal* te bouwen tegen de stad die oorlog tegen u voert, totdat ze ten onder gaat.
