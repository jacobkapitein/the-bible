#Deuteronomium 9
1. Luister, Israël! U gaat heden de Jordaan oversteken om *het land* binnen te gaan en in bezit te nemen *van* volken die groter en machtiger zijn dan u, *met* grote en hemelhoog versterkte steden;
2. een groot en lang volk, de Enakieten, die u zelf kent en *over wie* u zelf gehoord hebt: Wie kan standhouden tegenover de Enakieten?
3. Daarom moet u heden weten dat het de HEERE, uw God, is Die voor u uit *de Jordaan* overtrekt, een verterend vuur. Hij zal hen wegvagen en Hij zal hen aan u onderwerpen. U zult hen uit hun bezit verdrijven en hen *al* snel ombrengen, zoals de HEERE tot u gesproken heeft.
4. Wanneer de HEERE, uw God, hen van voor uw *ogen* verjaagd heeft, zeg *dan* niet in uw hart: Vanwege míjn gerechtigheid heeft de HEERE mij in dit land gebracht om het in bezit te nemen. Want *het is* vanwege de goddeloosheid van deze volken *dat* de HEERE hen van voor uw *ogen* uit hun bezit verdrijft.
5. Niet vanwege uw gerechtigheid of vanwege de oprechtheid van uw hart komt u hun land in om het in bezit te nemen, maar vanwege de goddeloosheid van deze volken verdrijft de HEERE, uw God, hen van voor uw *ogen* uit hun bezit, en om het woord gestand te doen dat de HEERE, uw God, uw vaderen, Abraham, Izak en Jakob, gezworen heeft.
6. Daarom moet u weten dat het niet vanwege uw gerechtigheid is dat de HEERE, uw God, u dit goede land geeft om het in bezit te nemen, want u bent een halsstarrig volk.
7. Houd in gedachten *en* vergeet niet dat u de HEERE, uw God, zeer toornig hebt gemaakt in de woestijn: vanaf de dag dat u uit het land Egypte vertrokken bent, totdat u op deze plaats kwam, bent u ongehoorzaam geweest aan de HEERE.
8. Bij de Horeb hebt u de HEERE immers zeer toornig gemaakt; de HEERE werd *zo* toornig op u dat Hij u *wilde* wegvagen.
9. Toen ik de berg opgeklommen was om de stenen tafelen, de tafelen van het verbond dat de HEERE met u gesloten had, te ontvangen, bleef ik veertig dagen en veertig nachten op de berg. Ik at geen brood en dronk geen water.
10. En de HEERE gaf mij de twee stenen tafelen, beschreven door de vinger van God; daarop *stonden* alle woorden die de HEERE met u gesproken had op de berg, vanuit het midden van het vuur, op de dag *dat u daar* bijeenkwam.
11. Het gebeurde na verloop van veertig dagen en veertig nachten, toen de HEERE mij de twee stenen tafelen, de tafelen van het verbond, gaf,
12. dat de HEERE tegen mij zei: Sta op, daal snel vanhier af, want uw volk, dat u uit Egypte geleid hebt, handelt verderfelijk. Zij zijn *al* snel afgeweken van de weg die Ik hun geboden had: zij hebben voor zichzelf een gegoten beeld gemaakt.
13. Verder sprak de HEERE tot mij: Ik heb dit volk gezien en zie, het is een halsstarrig volk.
14. Laat Mij begaan, dan zal Ik hen wegvagen en hun naam van onder de hemel uitwissen. Dan zal Ik u tot een volk maken *dat nog* machtiger en talrijker *is* dan dit.
15. Toen keerde ik mij om en daalde van de berg af - de berg brandde van vuur en de twee tafelen van het verbond waren in mijn beide handen.
16. Ik keek toe en zie: u had tegen de HEERE, uw God, gezondigd; u had voor uzelf een gegoten kalf, gemaakt. U was *al* snel afgeweken van de weg die de HEERE u geboden had!
17. Toen pakte ik de twee tafelen, wierp ze uit mijn beide handen weg en brak ze voor uw ogen in stukken.
18. En ik wierp mij neer voor het aangezicht van de HEERE, net als de eerste *keer*, veertig dagen en veertig nachten. Ik at geen brood en dronk geen water, vanwege al de zonde die u begaan had, door te doen wat slecht is in de ogen van de HEERE om Hem tot toorn te verwekken.
19. Want ik was bevreesd vanwege *Zijn* toorn en grimmigheid: de HEERE was *zo* toornig op u dat Hij u *wilde* wegvagen. De HEERE verhoorde mij echter ook die keer.
20. Ook op Aäron was de HEERE *zo* toornig dat Hij hem *wilde* wegvagen; maar ik bad in die tijd ook voor Aäron.
21. Maar ik nam uw zonde, het kalf dat u gemaakt had, en verbrandde het met vuur. Ik verbrijzelde het *en* vermaalde het grondig, totdat het tot stof verpulverd was. En het stof ervan gooide ik in de beek die van de berg afloopt.
22. Ook bij Tabera, Massa en Kibroth-Taäva maakte u de HEERE zeer toornig.
23. En toen de HEERE u vanuit Kades-Barnea *op weg* zond en zei: Trek op en neem het land dat Ik u gegeven heb in bezit, was u het bevel van de HEERE, uw God, ongehoorzaam: u geloofde Hem niet en gehoorzaamde Zijn stem niet.
24. U bent ongehoorzaam geweest aan de HEERE vanaf de dag dat ik u ken.
25. Ik wierp mij neer voor het aangezicht van de HEERE, die veertig dagen en veertig nachten dat ik mij neergeworpen had, omdat de HEERE gezegd had dat Hij u zou wegvagen.
26. En ik bad tot de HEERE en zei: Heere HEERE, richt Uw volk en Uw eigendom *toch* niet te gronde, dat U door Uw grootheid verlost hebt, dat U met sterke hand uit Egypte hebt geleid.
27. Denk aan Uw dienaren, Abraham, Izak en Jakob; schenk geen aandacht aan de hardleersheid van dit volk, naar zijn goddeloosheid, en naar zijn zonde;
28. anders zal het land waar U ons uit geleid hebt, zeggen: Omdat de HEERE hen niet kon brengen in het land waarover Hij tot hen gesproken had, en omdat Hij hen haatte, heeft Hij hen uitgeleid, om hen te doden in de woestijn.
29. Zij zijn toch Uw volk en Uw eigendom, dat U met Uw grote kracht en met Uw uitgestrekte arm hebt uitgeleid!
