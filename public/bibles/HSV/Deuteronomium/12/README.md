#Deuteronomium 12
1. Dit zijn de verordeningen en de bepalingen die u nauwlettend in acht moet nemen, in het land dat de HEERE, de God van uw vaderen, u gegeven heeft om het in bezit te hebben, al de dagen dat u op de aardbodem leeft.
2. U moet al de plaatsen waar de volken van wie u *het land* in bezit neemt, hun goden gediend hebben, volledig vernielen, op de hoge bergen, op de heuvels en onder elke bladerrijke boom.
3. Hun altaren moet u afbreken, hun gewijde stenen in stukken slaan, hun gewijde palen met vuur verbranden en de beelden van hun goden omhakken; en u moet hun naam uit die plaats doen verdwijnen.
4. U mag tegenover de HEERE, uw God, niet doen zoals *zij*!
5. Maar naar de plaats die de HEERE, uw God, uit al uw stammen zal uitkiezen om Zijn Naam daar te vestigen, naar Zijn woning moet u vragen en daarheen komen.
6. Daarheen moet u uw brandoffers brengen, uw slachtoffers, uw tienden, de hefoffers van uw hand, uw gelofte*offers*, uw vrijwillige gaven en de eerstgeborenen van uw runderen en van uw kleinvee.
7. En daar moet u voor het aangezicht van de HEERE, uw God, eten en u verblijden, u en uw gezinnen, over alles wat u ter hand genomen hebt *en* waarin de HEERE, uw God, u gezegend heeft.
8. U mag niet doen zoals al wat wij hier heden doen: iedereen *doet* wat juist is in eigen oog.
9. Want u bent tot nu toe *nog* niet gekomen in de rust en in het erfelijk bezit dat de HEERE, uw God, u geven zal.
10. Maar u zult de Jordaan oversteken en gaan wonen in het land dat de HEERE, uw God, u in erfelijk bezit geeft. Hij zal u rust geven van al uw vijanden rondom *u*, en u zult veilig wonen.
11. Dan zal daar de plaats zijn die de HEERE, uw God, zal uitkiezen om Zijn Naam daar te laten wonen. Daarheen moet u alles brengen wat ik u gebied: uw brandoffers, uw slachtoffers, uw tienden, de hefoffers uit uw hand en heel de keur van uw gelofte*offers* die u de HEERE belooft,
12. en *daar* zult u zich verblijden voor het aangezicht van de HEERE, uw God, u, uw zonen en uw dochters, uw slaven en uw slavinnen, en de Leviet die binnen uw poorten is, want hij heeft geen aandeel of erfelijk bezit *samen* met u.
13. Wees op uw hoede dat u uw brandoffers niet brengt op elke plaats die u ziet,
14. maar *alleen* op de plaats die de HEERE in een van uw stammen zal uitkiezen. Daar moet u uw brandoffers brengen en daar moet u doen alles wat ik u gebied.
15. Wel mag u naar het volle verlangen van uw ziel binnen al uw poorten slachten en vlees eten, overeenkomstig de zegen van de HEERE, uw God, die Hij u geeft. De onreine en de reine mag daarvan eten, zoals van een gazelle en van een hert.
16. Alleen het bloed mag u niet eten; u moet het op de aarde uitgieten als water.
17. U mag binnen uw poorten niet de tienden van uw koren, van uw nieuwe wijn en van uw olie eten, evenmin de eerstgeborenen van uw runderen en van uw kleinvee of enige van uw gelofte*offers*, die u beloofd hebt, ook niet uw vrijwillige gaven of de hefoffers van uw hand.
18. Alleen voor het aangezicht van de HEERE, uw God, op de plaats die de HEERE, uw God, zal uitkiezen, mag u dat eten: u, uw zoon en uw dochter, uw slaaf en uw slavin, en de Leviet die binnen uw poorten is; en u zult u voor het aangezicht van de HEERE, uw God, verblijden over alles wat u ter hand genomen hebt.
19. Wees op uw hoede dat u de Leviet niet in de steek laat, al uw dagen in uw land.
20. Wanneer de HEERE, uw God, uw gebied ruim gemaakt heeft, zoals Hij tot u gesproken heeft, en u zegt: Ik wil vlees eten, omdat uw ziel ernaar verlangt om vlees te eten, dan mag u naar het volle verlangen van uw ziel vlees eten.
21. Wanneer de plaats die de HEERE, uw God, zal uitkiezen om Zijn Naam daar te vestigen, ver van u vandaan is, dan mag u van uw runderen en uw kleinvee die de HEERE u gegeven heeft, slachten, zoals ik u geboden heb, en mag u *ervan* eten binnen uw poorten, naar het volle verlangen van uw ziel.
22. Maar *dan* moet u het eten zoals een gazelle en een hert gegeten wordt; de onreine en de reine mogen het beiden eten.
23. Alleen, houd eraan vast geen bloed te eten, want het bloed is de ziel, en u mag niet, *samen* met het vlees, *ook* de ziel eten.
24. U mag dat niet eten; u moet het op de aarde uitgieten als water.
25. U mag dat niet eten, opdat het u en uw kinderen na u goed gaat, als u doet wat juist is in de ogen van de HEERE.
26. Maar de heilige *gaven* die u hebt, en uw gelofte*offers*, moet u opnemen en *ermee* naar de plaats komen die de HEERE zal uitkiezen.
27. *Bij* uw brandoffers moet u zowel het vlees als het bloed offeren op het altaar van de HEERE, uw God. Van uw slachtoffers moet het bloed over het altaar van de HEERE, uw God, worden uitgegoten, maar mag u het vlees *zelf* eten.
28. Let erop dat u aan al deze woorden die ik u gebied, gehoor geeft, opdat het u en uw kinderen na u goed gaat tot in eeuwigheid, als u doet wat goed en juist is in de ogen van de HEERE, uw God.
29. Wanneer de HEERE, uw God, de volken waar u naartoe gaat om die uit hun bezit te verdrijven, van voor uw *ogen* uitroeit, en u hen verdreven hebt en in hun land bent gaan wonen,
30. wees *dan* op uw hoede dat u niet, nadat zij van voor uw *ogen* weggevaagd zijn, in dezelfde valstrik komt, en dat u niet vraagt naar hun goden, door te zeggen: Zoals deze volken hun goden gediend hebben, zo zal ik het ook doen.
31. U mag ten aanzien van de HEERE, uw God, niet doen zoals *zij*! Want alles wat voor de HEERE een gruwel is, wat Hij haat, hebben zij voor hun goden gedaan. Zij hebben voor hun goden immers zelfs hun zonen en hun dochters met vuur verbrand.
32. Dit alles wat ik u gebied, moet u nauwlettend in acht nemen. U mag er niets aan toevoegen en er *ook* niets van afdoen.
