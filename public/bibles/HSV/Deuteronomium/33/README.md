#Deuteronomium 33
1. Dit nu is de zegen waarmee Mozes, de man Gods, de Israëlieten gezegend heeft, vóór zijn dood.
2. Hij zei: De HEERE is van Sinaï gekomen, *als de zon* kwam Hij uit Seïr op. Hij verscheen blinkend vanaf de Paranbergen, Hij kwam met tienduizenden heiligen, aan Zijn rechterhand was een vurige wet voor hen. 
3. Ja, Hij heeft de volken lief! Al Zijn heiligen zijn in Uw hand, Zíj zitten aan Uw voeten en vangen *iets* op van Uw woorden. 
4. Mozes gebood ons de wet, het erfelijk bezit van de gemeente van Jakob. 
5. Hij was Koning in Jesjurun, toen de hoofden van het volk zich verzamelden, samen met de stammen van Israël. 
6. Moge Ruben leven en niet sterven, en mogen zijn mannen *groot* in aantal zijn!
7. Dit betreft Juda; hij zei: Luister, HEERE, naar de stem van Juda! Breng hem terug bij zijn volk, laten zijn handen *sterk* genoeg voor hem zijn, en wees *hem* een hulp tegen zijn tegenstanders!
8. Over Levi zei hij: Uw Tummim en Uw Urim zijn bij deze man, Uw gunsteling; U stelde hem op de proef in Massa, U riep hem ter verantwoording bij de wateren van Meriba. 
9. Hij zei over zijn vader en moeder: Ik zie hen niet. Hij herkende zijn broers niet, en zijn zonen kende hij niet. Zij hielden namelijk Uw woord, en namen Uw verbond in acht. 
10. Zij zullen Jakob Uw bepalingen leren en Israël Uw wet, zij zullen reukwerk voor Uw neus leggen, en een offer dat geheel verteerd wordt op Uw altaar. 
11. Zegen zijn vermogen, HEERE, en wees het werk van zijn handen goedgezind; verbrijzel de heupen van wie tegen hem opstaan, en van hen die hem haten, zodat zij niet meer opstaan!
12. Over Benjamin zei hij: De door de HEERE beminde, hij zal onbezorgd bij Hem wonen. Hij zal hem heel de dag beschermen, en tussen Zijn schouders zal Hij wonen!
13. Over Jozef zei hij: Moge zijn land door de HEERE gezegend zijn, met het beste van de hemel, met dauw, en *met het beste* van de watervloed die beneden ligt; 
14. met de beste opbrengst van de zon, en met het beste wat de maan voortbrengt; 
15. met het voornaamste van de aloude bergen, en met het beste van de eeuwige heuvels; 
16. met het beste van de aarde en haar volheid, en *met* de goedgunstigheid van Hem Die in de doornstruik woonde. Laat het komen op het hoofd van Jozef, ja, op de schedel van de gewijde onder zijn broers! 
17. Hij heeft de pracht van de eerstgeborene van zijn rund, en zijn horens zijn horens van de wilde os; daarmee zal hij volken stoten, allemaal, tot aan de einden der aarde. Dit zijn de tienduizenden van Efraïm, en dit zijn de duizenden van Manasse!
18. Over Zebulon zei hij: Verblijd u, Zebulon, over uw uittocht, en *u*, Issaschar, over uw tenten. 
19. Volken zullen zij naar de berg roepen. Daar zullen zij offers van gerechtigheid brengen, want zij zullen de overvloed van de zeeën opzuigen, en de dingen die onder het zand bedekt en verborgen zijn.
20. Over Gad zei hij: Gezegend is Hij Die ruimte geeft aan Gad! *Gad* woont als een leeuwin en verscheurt de arm, ja zelfs de schedel. 
21. Hij heeft zich van het beste voorzien, omdat daar het deel van de wetgever *voor hem* weggelegd was; hij kwam met de hoofden van het volk, hij voerde het recht van de HEERE uit, en Zijn bepalingen, *samen* met Israël.
22. Over Dan zei hij: Dan is een leeuwenwelp, hij springt uit Basan tevoorschijn.
23. Over Naftali zei hij: Naftali, wees verzadigd met goedgunstigheid, en vol van de zegen van de HEERE; neem het westen en het zuiden in bezit.
24. Over Aser zei hij: Moge Aser gezegend zijn met zonen; laten zijn broers hem goedgezind zijn en zijn voet in olie dompelen. 
25. Uw grendels zullen van ijzer en brons zijn; laat uw kracht zijn overeenkomstig uw dagen! 
26. Niemand is er als God, Jesjurun! Hij rijdt op de hemel om u te helpen, en in Zijn majesteit op de wolken. 
27. De eeuwige God is *voor u* een woning, en onder u zijn eeuwige armen. Hij verdrijft de vijand voor u uit, en zegt: Vaag *hem* weg! 
28. Israël zal veilig wonen *en* alleen; het oog van Jakob zal gericht zijn op een land van koren en nieuwe wijn; ja, zijn hemel zal dauw laten neerdruppelen. 
29. Welzalig bent u, Israël! Wie is zoals u? U bent een volk dat door de HEERE verlost is. *Hij is* een schild *en* een hulp voor u, Hij is uw majesteitelijke zwaard; daarom zullen uw vijanden zich geveinsd aan u onderwerpen, en ú zult hun hoogten betreden!
