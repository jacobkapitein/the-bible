#Deuteronomium 34
1. Toen beklom Mozes, vanuit de vlakten van Moab, de berg Nebo, de top van de Pisga, die recht tegenover Jericho ligt. En de HEERE liet hem heel het land zien: *van* Gilead tot Dan,
2. heel Naftali, het land van Efraïm en Manasse, heel het land van Juda tot aan de zee in het westen,
3. het Zuiderland, de vlakte van de vallei van Jericho, de palmstad, tot aan Zoar.
4. En de HEERE zei tegen hem: Dit is het land waarvan Ik Abraham, Izak en Jakob gezworen heb: Aan uw nageslacht zal Ik het geven. Ik heb het u met uw *eigen* ogen laten zien, maar u mag daarheen niet oversteken.
5. Zo stierf Mozes, de dienaar van de HEERE, daar in het land van Moab, overeenkomstig het woord van de HEERE.
6. En Hij begroef hem in een dal in het land van Moab, tegenover Beth-Peor. En niemand weet *waar* zijn graf *is*, tot op deze dag.
7. Mozes nu was honderdtwintig jaar oud toen hij stierf; zijn oog was niet dof geworden en zijn kracht was niet vervlogen.
8. En de Israëlieten beweenden Mozes in de vlakten van Moab, dertig dagen *lang*; toen waren de dagen van het bewenen, van de rouw over Mozes, voorbij.
9. Jozua nu, de zoon van Nun, was vol van de geest van wijsheid; want Mozes had zijn handen op hem gelegd. Daarom luisterden de Israëlieten *nu* naar hém, en zij deden zoals de HEERE Mozes geboden had.
10. En er is in Israël geen profeet meer opgestaan zoals Mozes, die de HEERE kende van aangezicht tot aangezicht,
11. met al de tekenen en wonderen waarmee de HEERE hem gezonden had om die in het land Egypte te doen bij de farao, bij al zijn dienaren en bij heel zijn land;
12. en met heel de sterke hand en met alle grote ontzagwekkende daden, die Mozes voor de ogen van heel Israël verrichtte.
