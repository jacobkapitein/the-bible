#Deuteronomium 21
1. Wanneer in het land dat de HEERE, uw God, u geeft om dat in bezit te nemen, iemand gevonden wordt die gedood is, liggend in het *open* veld, en niet bekend is wie hem doodgeslagen heeft,
2. dan moeten uw oudsten en uw rechters eropuit gaan om *de afstand* te meten tot de steden rondom degene die gedood is.
3. En *in* de stad die het dichtst ligt bij degene die gedood is, moeten de oudsten van die stad een jonge koe van de runderen nemen, waarmee *nog* niet gewerkt is, die *nog* niet onder een juk *de ploeg* getrokken heeft.
4. En de oudsten van die stad moeten de jonge koe brengen naar een dal waar altijd water stroomt, waar niet gewerkt of gezaaid is. Daar in het dal moeten zij de jonge koe de nek breken.
5. Daarna moeten de priesters, de zonen van Levi, naar voren komen, want hen heeft de HEERE, uw God, uitgekozen om Hem te dienen en om in de Naam van de HEERE te zegenen, en overeenkomstig hun uitspraak moet elk geschil en elke *zaak van* geweldpleging afgehandeld worden.
6. En alle oudsten van die stad die het dichtst ligt bij degene die gedood is, moeten hun handen wassen boven de jonge koe waarvan in het dal de nek gebroken is.
7. Zij moeten het woord nemen en zeggen: Onze handen hebben dit bloed niet vergoten en onze ogen hebben het niet gezien.
8. Doe verzoening over Uw volk Israël, dat U, HEERE, verlost hebt, en leg geen onschuldig bloed te midden van Uw volk Israël! Dan zal die bloed*schuld* voor hen verzoend zijn.
9. Zo moet ú het onschuldige bloed uit uw midden wegdoen. U moet immers doen wat juist is in de ogen van de HEERE.
10. Wanneer u ten strijde trekt tegen uw vijanden, en de HEERE, uw God, geeft hen in uw hand, zodat u hen als gevangenen wegvoert,
11. en u ziet onder de gevangenen een vrouw *die* mooi van gestalte *is*, en u vat liefde voor haar op en u neemt haar voor uzelf tot vrouw,
12. dan moet u haar uw huis binnenbrengen. Zij moet vervolgens haar hoofd kaalscheren, haar nagels knippen
13. en de kleren van haar gevangenschap uittrekken. Zij moet in uw huis gaan wonen en een maand *lang* haar vader en haar moeder bewenen. Daarna mag u bij haar komen en haar man zijn, en zij zal u tot vrouw zijn.
14. En als zij u niet *meer* genegen is, moet het *zó* zijn dat u haar laat gaan waarheen zij wil. U mag haar in geen geval voor geld verkopen *of* haar als slavin behandelen, want u hebt haar *al* vernederd.
15. Wanneer een man twee vrouwen heeft, de een geliefd en de ander minder geliefd, en zowel de geliefde als de minder geliefde baren zonen bij hem, en de eerstgeboren zoon is van de minder geliefde,
16. dan moet het op de dag dat hij zijn zonen laat erven wat hij heeft *zó* zijn dat hij *het erfdeel van* de eerstgeborene niet aan de zoon van de geliefde geeft, in plaats van de zoon van de minder geliefde, die de eerstgeborene is.
17. Voorzeker, hij moet de eerstgeborene, de zoon van de minder geliefde, erkennen door hem het dubbele deel te geven van alles wat bij hem aangetroffen wordt. Hij is immers de eerste *vrucht* van zijn mannelijkheid, hij heeft het eerstgeboorterecht.
18. Wanneer iemand een opstandige, ongehoorzame zoon heeft die niet naar de stem van zijn vader en naar de stem van zijn moeder luistert, en hij, *ook* als zij hem gestraft hebben, niet naar hen luistert,
19. moeten zijn vader en zijn moeder hem grijpen en naar buiten brengen, naar de oudsten van zijn stad, naar de poort van zijn *woon*plaats.
20. Zij moeten tegen de oudsten van zijn stad zeggen: Deze zoon van ons is opstandig en ongehoorzaam, hij luistert niet naar onze stem, hij gaat zich te buiten en is een dronkaard.
21. Dan moeten alle mannen van zijn stad hem met stenen stenigen totdat hij sterft. Zo moet u het kwaad uit uw midden wegdoen. Laat heel Israël het horen en bevreesd zijn.
22. Verder, wanneer iemand een zonde begaan heeft *waarop* de doodstraf *staat*, en hij gedood wordt, en u hem aan een paal hangt,
23. dan mag zijn dode lichaam niet aan de paal overnachten, maar moet u hem beslist diezelfde dag *nog* begraven. Een gehangene is namelijk door God vervloekt. U mag uw land, dat de HEERE, uw God, u als erfelijk bezit geeft, niet onrein maken.
