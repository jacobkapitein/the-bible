#Jakobus 4
1. Vanwaar al die strijd en al die conflicten in uw midden? *Vloeien ze* hier niet uit *voort*: uit uw hartstochten, die in alle delen van uw lichaam strijd voeren?
2. U verlangt *naar iets* en krijgt *het* niet. U benijdt *anderen* en beijvert u om *dingen te bemachtigen* en kunt ze niet krijgen. U maakt ruzie en voert strijd, maar u krijgt niet, omdat u niet bidt.
3. U bidt *wel*, maar u ontvangt niet, omdat u verkeerd bidt, met het doel het in uw hartstochten door te brengen.
4. Overspelige mannen en vrouwen, weet u *dan* niet dat de vriendschap met de wereld vijandschap tegen God is? Wie dan nu een vriend van de wereld wil zijn, wordt als vijand van God aangemerkt.
5. Of denkt u dat de Schrift tevergeefs zegt: De Geest, Die in ons woont, verlangt Die vurig naar afgunst?
6. Hij echter geeft des te meer genade. Daarom zegt *de Schrift*: God keert Zich tegen de hoogmoedigen, maar aan de nederigen geeft Hij genade.
7. Onderwerp u dan aan God. Bied weerstand aan de duivel en hij zal van u wegvluchten.
8. Nader tot God, en Hij zal tot u naderen. Reinig de handen, zondaars, en zuiver de harten, dubbelhartigen!
9. Besef uw ellendige staat en treur en huil. Laat uw lachen veranderd worden in treuren en *uw* blijdschap in droefheid.
10. Verneder u voor de Heere, en Hij zal u verhogen.
11. Broeders, spreek geen kwaad van elkaar. Wie van zijn broeder kwaadspreekt en over zijn broeder oordeelt, spreekt kwaad over de wet en oordeelt over de wet. Als u over de wet oordeelt, bent u geen dader van de wet, maar een rechter.
12. Er is één Wetgever, *namelijk* Hij Die kan zalig maken én te gronde richten. Maar wie bent u, die over de ander oordeelt?
13. En nu dan u die zegt: Wij zullen vandaag of morgen naar die en die stad reizen, en daar een jaar doorbrengen en handeldrijven en winst maken,
14. u, die niet weet wat er morgen *gebeuren zal,* want hoe is uw leven? Het is immers een damp, die voor een korte *tijd* verschijnt en daarna verdwijnt.
15. In plaats daarvan zou u moeten zeggen: Als de Heere wil en wij leven, dan zullen wij dit of dat doen.
16. Maar nu roemt u in uw hoogmoed. Al zulk soort roem is slecht.
17. Wie dan weet goed te doen, en het niet doet, voor hem is het zonde.
