#Jakobus 2
1. Mijn broeders, heb het geloof in onze Heere Jezus Christus, *de Heere* der heerlijkheid, zonder aanzien des persoons.
2. Want als in uw samenkomst een man zou binnenkomen met een gouden ring aan zijn vinger, in sierlijke kleding, en er kwam ook een arme man in haveloze kleding,
3. en u zou hoog opzien tegen hem die de sierlijke kleding draagt, en tegen hem zeggen: Gaat u hier zitten op een mooie plaats, en u zou tegen de arme zeggen: Gaat u daar *maar* staan, of: Ga hier zitten bij mijn voetbank,
4. hebt u dan niet onder elkaar een onderscheid gemaakt en bent *u zo geen* rechters geworden met verkeerde overwegingen?
5. Luister, mijn geliefde broeders, heeft God de armen van deze wereld niet uitverkoren *om* rijk *te zijn* in het geloof, en erfgenamen *te zijn* van het Koninkrijk, dat Hij beloofd heeft aan hen die Hem liefhebben?
6. U hebt daarentegen de arme schandelijk behandeld. Zijn het niet de rijken die u overweldigen en slepen *juist* zij u niet naar de rechtbank?
7. Lasteren zij niet de goede Naam, Die over u is aangeroepen?
8. Als u echter de koninklijke wet volbrengt, volgens de Schrift: U zult uw naaste liefhebben als uzelf, dan handelt u goed.
9. Maar als u met aanzien des persoons handelt, begaat u een zonde en wordt u door de wet ontmaskerd als overtreders.
10. Want wie de hele wet in acht neemt, maar op één *punt* struikelt, die is schuldig geworden aan alle *geboden*.
11. Immers, Hij Die gezegd heeft: U zult geen overspel plegen, heeft ook gezegd: U zult niet doodslaan. Als u dan geen overspel bedrijft, maar wel doodslaat, bent u *toch* een wetsovertreder geworden.
12. Spreek zó en handel zó als *mensen* die geoordeeld zullen worden door de wet van de vrijheid.
13. Want onbarmhartig zal het oordeel *zijn* over hem die geen barmhartigheid heeft bewezen. En *de* barmhartigheid triomfeert over *het* oordeel.
14. Wat voor nut heeft het, mijn broeders, als iemand zegt dat hij geloof heeft, en hij heeft geen werken? Kan dat geloof hem zalig maken?
15. Als er nu een broeder of zuster zonder kleding zou zijn en gebrek zou hebben aan dagelijks voedsel,
16. en iemand van u zou tegen hen zeggen: Ga heen in vrede, word warm en word verzadigd, en u zou hun niet geven wat het lichaam nodig heeft, wat voor nut heeft dat *dan*?
17. Zo is ook het geloof als het geen werken heeft, in zichzelf dood.
18. Maar *nu* zal iemand zeggen: U hebt geloof en ik heb werken. Laat mij *dan* uw geloof zien uit uw werken en ik zal u uit mijn werken mijn geloof laten zien.
19. U gelooft dat God één is *en daar* doet u goed *aan*. *Maar* ook de demonen geloven *dit*, en zij sidderen.
20. Maar wilt u weten, o nietig mens, dat het geloof zonder de werken dood is?
21. Is Abraham, onze vader, niet uit de werken gerechtvaardigd, toen hij Izak, zijn zoon, op het altaar offerde?
22. Ziet u wel dat het geloof samenwerkte met zijn werken en dat door de werken het geloof volmaakt is geworden?
23. En de Schrift is vervuld die zegt: En Abraham geloofde God, en het is hem tot gerechtigheid gerekend, en hij werd een vriend van God genoemd.
24. U ziet dus nu dat een mens uit werken gerechtvaardigd wordt en niet alleen uit geloof.
25. En is Rachab, de hoer, niet op dezelfde manier uit werken gerechtvaardigd, toen zij de boden heeft ontvangen en langs een andere weg heeft laten weggaan?
26. Want zoals het lichaam zonder geest dood is, zo is ook het geloof zonder de werken dood.
