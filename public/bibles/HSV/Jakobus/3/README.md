#Jakobus 3
1. U moet niet allemaal leermeesters *willen* zijn, mijn broeders. U weet immers dat wij *dan* een strenger oordeel zullen ontvangen.
2. Want wij struikelen allen in veel opzichten. Als iemand in woorden niet struikelt, is hij een volmaakt man, die bij machte is om ook het hele lichaam in toom te houden.
3. Zie, wij leggen de paarden een bit in de mond, opdat ze ons zouden gehoorzamen, en wij sturen *daarmee* heel hun lichaam.
4. Zie, ook de schepen, al zijn ze nog zo groot en worden ze door harde winden voortgedreven, ze worden gestuurd door een zeer klein roer, waarheen de stuurman ook maar kiest en wil.
5. Zo is ook de tong een klein lichaamsdeel, en roemt *toch* van grote dingen. Zie eens hoe een klein vuur een grote hoop hout aansteekt.
6. Ook de tong is een vuur, een wereld van ongerechtigheid. Zo staat het met de tong onder onze lichaamsdelen. Ze bevlekt het hele lichaam, en zet *onze* levensloop vanaf het begin in vlam, en ze wordt zelf door de hel in vlam gezet.
7. Want elke natuur, zowel van wilde dieren en vogels als van kruipende dieren en zeedieren, wordt getemd en is getemd door de menselijke natuur.
8. Maar de tong kan geen mens temmen. Ze is een niet te bedwingen kwaad, vol dodelijk vergif.
9. Door haar loven wij God en de Vader, en door haar vervloeken wij de mensen, die naar de gelijkenis van God gemaakt zijn.
10. Uit dezelfde mond komen zegen en vervloeking voort. Dit behoort niet zo te zijn, mijn broeders.
11. Laat soms een bron uit dezelfde ader zoet en bitter *water* opwellen?
12. Kan ook, mijn broeders, een vijgenboom olijven voortbrengen, of een wijnstok vijgen? Evenmin *kan* een bron zout Ã©n zoet water voortbrengen.
13. Wie is wijs en verstandig onder u? Laat hij uit *zijn* goede levenswandel zijn werken laten zien, in zachtmoedige wijsheid.
14. Wanneer u echter bittere afgunst en eigenbelang in uw hart hebt, beroem u dan niet en lieg niet tegen de waarheid.
15. Dat is niet de wijsheid die van boven komt, maar ze is aards, natuurlijk, duivels.
16. Want waar afgunst en eigenbelang is, daar *heersen* wanorde en allerlei kwade praktijken.
17. Maar de wijsheid die van boven is, is ten eerste rein, vervolgens vreedzaam, welwillend, voor rede vatbaar, vol barmhartigheid en goede vruchten, onpartijdig en ongeveinsd.
18. En de vrucht van de gerechtigheid wordt in vrede gezaaid voor hen die vrede stichten.
