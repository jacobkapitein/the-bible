#Leviticus 7
1. Dit nu is de wet voor het schuldoffer. Het is allerheiligst.
2. Op de plaats waar men het brandoffer slacht, moet men *ook* het schuldoffer slachten. Men moet het bloed ervan rondom op het altaar sprenkelen.
3. Daarvan moet men al zijn vet aanbieden, de staart en het vet dat de ingewanden bedekt;
4. en *ook* de beide nieren met het vet dat eraan vastzit, tegen de lendenen aan, en de kwab aan de lever, die men *tegelijk* met de nieren moet verwijderen.
5. De priester moet die vervolgens op het altaar in rook laten opgaan als een vuuroffer voor de HEERE. Het is een schuldoffer.
6. Al wie mannelijk is onder de priesters mag het eten; op een heilige plaats moet het gegeten worden. Het is allerheiligst.
7. Zoals het zondoffer is, zo *ook* het schuldoffer; er is één wet voor. Het is voor de priester die daarmee verzoening gedaan heeft.
8. En de priester die iemands brandoffer aanbiedt, voor die priester is de huid van het brandoffer dat hij aangeboden heeft.
9. En elk graanoffer dat in de oven gebakken wordt, en alles wat in de pan en op de bakplaat wordt bereid, is voor de priester die het aanbiedt.
10. Maar elk graanoffer dat met olie is gemengd of droog is, is voor alle zonen van Aäron, zowel voor de een als voor de ander.
11. Dit nu is de wet voor het dankoffer dat men aan de HEERE moet aanbieden.
12. Als *iemand* het als lofoffer aanbiedt, dan moet hij naast het lofoffer ongezuurde koeken aanbieden, met olie gemengd, ongezuurde platte koeken met olie bestreken en koeken van door elkaar gemengd meelbloem met olie gemengd.
13. Bij de koeken moet hij als zijn offergave gezuurd brood aanbieden, samen met zijn lof- en dankoffer.
14. En van elke offergave moet hij één *koek* als een hefoffer aan de HEERE aanbieden. Het is voor de priester die het bloed van het dankoffer sprenkelt.
15. En het vlees van het lof- en dankoffer moet gegeten worden op de dag dat hij het aanbiedt. Men mag niets ervan tot de *volgende* morgen overlaten.
16. Maar als het slachtoffer dat hij aanbiedt, een gelofteoffer of een vrijwillige gave is, dan moet dat gegeten worden op de dag dat hij zijn offer aanbiedt; en wat ervan overblijft, mag ook de volgende dag gegeten worden.
17. Wat er dan *nog* van het vlees van het slachtoffer overgebleven is, moet op de derde dag in het vuur verbrand worden,
18. want als er op de derde dag ook maar *een deel* van het vlees van zijn dankoffer gegeten wordt, dan komt het hem die het aangeboden heeft, niet ten goede; het wordt *hem* niet toegerekend. Het is onrein vlees: de persoon die daarvan eet, moet zijn ongerechtigheid dragen.
19. Ook het vlees dat met iets onreins in aanraking is gekomen, mag niet gegeten worden. Het moet in het vuur verbrand worden. Maar wat het *andere* vlees betreft, ieder die rein is, mag *dat* vlees eten.
20. De persoon echter die vlees eet van het dankoffer, dat voor de HEERE is, terwijl hij onrein is, die persoon moet van zijn volksgenoten worden afgesneden.
21. En wanneer een persoon met iets onreins in aanraking komt, *zoals* de onreinheid van een mens, of onreine dieren of een of ander onrein *en* afschuwelijk iets, en *toch* eet van het vlees van het dankoffer, dat voor de HEERE is, dan moet die persoon van zijn volksgenoten worden afgesneden.
22. De HEERE sprak tot Mozes:
23. Spreek tot de Israëlieten en zeg: U mag totaal geen vet eten van een rund, een schaap of een geit.
24. Het vet van een dood *dier* of het vet van een verscheurd *dier* mag voor allerlei werk gebruikt worden, maar u mag het beslist niet eten.
25. Voorzeker, al wie het vet eet van het *stuk* vee waarvan men de HEERE een vuuroffer aanbiedt, de persoon die *dit* gegeten heeft, moet van zijn volksgenoten worden afgesneden.
26. Ook mag u in al uw woongebieden totaal geen bloed eten, niet van vogels en *ook* niet van vee.
27. Iedere persoon die ook maar iets van bloed eet, die persoon moet van zijn volksgenoten worden afgesneden.
28. De HEERE sprak tot Mozes:
29. Spreek tot de Israëlieten en zeg: Wie zijn dankoffer de HEERE aanbiedt, moet *een deel* van zijn dankoffer *als* zijn offergave aan de HEERE brengen.
30. Eigenhandig moet hij de vuuroffers van de HEERE brengen. Het vet aan het borststuk moet hij met dat borststuk brengen om het als een beweegoffer voor het aangezicht van de HEERE te bewegen.
31. De priester moet vervolgens het vet op het altaar in rook laten opgaan, maar het borststuk is voor Aäron en zijn zonen.
32. Van uw dankoffers moet u ook de rechterachterbout als een hefoffer aan de priester geven.
33. Wie van Aärons zonen het bloed van het dankoffer en het vet aanbiedt, voor hém is de rechterachterbout bestemd.
34. Want het borststuk van het beweegoffer en de achterbout van het hefoffer heb Ik van de Israëlieten uit hun dankoffers genomen, en Ik geef die van de kant van de Israëlieten aan de priester Aäron en aan zijn zonen, als een eeuwige verordening.
35. Dit is het gewijde deel van Aäron en het gewijde deel van zijn zonen uit de vuuroffers van de HEERE, op de dag dat hij hen naderbij liet komen om de HEERE als priester te dienen.
36. Dit gebood de HEERE hun te geven van de kant van de Israëlieten, op de dag dat Hij hen zalfde. Laat het een eeuwige verordening zijn, *al* hun generaties door.
37. Dit is de wet voor het brandoffer, het graanoffer, het zondoffer, het schuldoffer, het wijdingsoffer en het dankoffer,
38. die de HEERE Mozes gebood op de berg Sinaï, op de dag dat Hij de Israëlieten gebood om hun offergaven voor de HEERE in de woestijn Sinaï aan te bieden.
