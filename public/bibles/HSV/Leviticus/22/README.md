#Leviticus 22
1. De HEERE sprak tot Mozes:
2. Spreek tot Aäron en tot zijn zonen *en zeg* dat zij behoedzaam omgaan met de geheiligde *gaven* van de Israëlieten, die zij voor Mij heiligen, zodat zij Mijn heilige Naam niet ontheiligen. Ik ben de HEERE.
3. Zeg tegen hen: *Al* jullie generaties door geldt: elke man uit heel jullie nageslacht die in de nabijheid komt van de geheiligde *gaven* die de Israëlieten voor de HEERE heiligen, zolang zijn onreinheid op hem rust, die persoon moet van voor Mijn aangezicht uitgeroeid worden. Ik ben de HEERE.
4. Niemand uit het nageslacht van Aäron die melaats is of een vloeiing heeft, mag van de geheiligde *gaven* eten, totdat hij rein is. Evenmin iemand die ook maar iets aanraakt dat onrein is door een dood lichaam, of iemand die een zaadlozing heeft gehad,
5. of iemand die welk kruipend dier dan ook aanraakt waardoor hij onrein wordt, of *die* een mens *aanraakt* waardoor hij onrein wordt, welke onreinheid hij ook heeft -
6. een persoon die zoiets aanraakt, is onrein tot de avond en mag van de geheiligde *gaven* niet eten, maar hij moet zijn lichaam met water wassen.
7. Als de zon ondergegaan is, is hij *weer* rein. Daarna mag hij van de geheiligde *gaven* eten, want het is zijn voedsel.
8. Een kadaver en een verscheurd *dier* mag hij niet eten, *want* daardoor zou hij zich verontreinigen. Ik ben de HEERE.
9. Zij moeten Mijn voorschriften in acht nemen, zodat zij geen zonde op zich laden en daardoor sterven, omdat zij dat ontheiligd hebben. Ik ben de HEERE, Die hen heiligt.
10. Geen enkele onbevoegde mag de heilige *gave* eten. Iemand die bij een priester inwoont of een dagloner is, mag de heilige *gave* niet eten.
11. Maar als een priester een persoon met zijn *eigen* geld heeft gekocht, mag die ervan eten. Ook zij die in zijn huis geboren zijn, mogen zelf van zijn voedsel eten.
12. Als een priesterdochter aan een man toebehoort die niet bevoegd is *tot het priesterambt*, mag zij niet eten van het hefoffer van de geheiligde *gaven*.
13. Maar als een priesterdochter weduwe wordt of verstoten wordt en zij geen nageslacht heeft en naar het huis van haar vader terugkeert, net als in haar jeugd, *dan* mag zij van het voedsel van haar vader eten. Geen enkele onbevoegde mag er echter van eten.
14. Wanneer iemand zonder opzet van de heilige *gave* eet, moet hij er een vijfde deel aan toevoegen en het met de heilige *gave* aan de priester *terug*geven.
15. Zij mogen namelijk de geheiligde *gaven* van de Israëlieten, die zij tot de HEERE omhooggeheven hebben, niet ontheiligen,
16. zodat zij schuld door ongerechtigheid op de *Israëlieten* zouden laden, als zij hun geheiligde *gaven* zouden eten; want Ik ben de HEERE, Die hen heiligt.
17. De HEERE sprak tot Mozes:
18. Spreek tot Aäron, tot zijn zonen en tot al de Israëlieten, en zeg tegen hen: Ieder uit het huis van Israël en uit de vreemdelingen in Israël die zijn offergave aanbiedt overeenkomstig al hun geloften en al hun vrijwillige gaven, die zij de HEERE als brandoffer aanbieden -
19. om een welgevallen voor u te vinden, moet het een mannetje zonder enig gebrek zijn van de runderen, de schapen of de geiten.
20. Niets waaraan een gebrek is, mag u aanbieden, want dat zou u niet ten goede komen.
21. En als iemand de HEERE een dankoffer aanbiedt als inlossing van een gelofte of als een vrijwillige gave uit de runderen of het kleinvee, *dan* moet het zonder enig gebrek zijn, wil het *u* ten goede komen. Er mag geen enkel gebrek aan zijn.
22. Blinde, kreupele of verminkte *dieren*, of *dieren* met etterende wonden, uitslag of een huidziekte, deze mag u de HEERE niet aanbieden en daarvan mag u geen vuuroffer aan de HEERE op het altaar geven.
23. Maar een rund of een stuk kleinvee met te lange of te korte poten mag u *wél* als vrijwillige gave bereiden. Als gelofte*offer* zou het *u* echter niet ten goede komen.
24. Maar *een dier* met afgeknelde, verpletterde, afgescheurde of afgesneden *lichaamsdelen* mag u de HEERE niet aanbieden. Dat mag u in uw land niet doen.
25. Ook uit de hand van de vreemdeling mag u niets van dit alles uw God als voedsel aanbieden, want ze zijn geschonden; ze hebben een gebrek. Ze zouden u niet ten goede komen.
26. De HEERE sprak tot Mozes:
27. Wanneer er *een jong van* een rund, een schaap of een geit geboren is, moet het zeven dagen bij zijn moeder blijven. *Pas* wanneer het acht dagen of ouder is, zal het *u* ten goede komen als offergave van het vuuroffer voor de HEERE.
28. U mag niet een rund of een stuk kleinvee met zijn jong op dezelfde dag slachten.
29. En wanneer u de HEERE een lofoffer brengt, moet u het zo offeren dat het u ten goede komt.
30. Het *lofoffer* moet op dezelfde dag gegeten worden. U mag daarvan niets overlaten tot de *volgende* morgen. Ik ben de HEERE.
31. U moet Mijn geboden in acht nemen en ze houden. Ik ben de HEERE.
32. U mag Mijn heilige Naam niet ontheiligen, opdat Ik in het midden van de Israëlieten geheiligd word. Ik ben de HEERE, Die u heiligt,
33. Die u uit het land Egypte geleid heeft, opdat Ik tot een God voor u ben. Ik ben de HEERE.
