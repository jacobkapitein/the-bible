#Leviticus 9
1. Het gebeurde op de achtste dag dat Mozes Aäron en zijn zonen *bij zich* riep, met de oudsten van Israël.
2. Hij zei tegen Aäron: Neem voor jezelf een kalf - het jong van een rund - als zondoffer, en een ram als brandoffer, *beide* zonder enig gebrek, en bied ze aan voor het aangezicht van de HEERE.
3. Daarna moet je tot de Israëlieten spreken: Neem een geitenbok als zondoffer, en een kalf en een lam, elk van een jaar oud en zonder enig gebrek, als brandoffer,
4. verder een rund en een ram als dankoffer om voor het aangezicht van de HEERE te offeren, en een graanoffer met olie gemengd, want vandaag zal de HEERE aan u verschijnen.
5. Toen namen zij wat Mozes geboden had, *en brachten het* tot vóór de tent van ontmoeting. En heel de gemeenschap kwam naar voren en stond voor het aangezicht van de HEERE.
6. En Mozes zei: Dit is het woord dat de HEERE geboden heeft. Doe het, dan zal de heerlijkheid van de HEERE aan u verschijnen.
7. Toen zei Mozes tegen Aäron: Kom naar voren, naar het altaar, en bereid je zondoffer en je brandoffer, en doe verzoening voor jou en voor het volk. Bereid dan de offergave van het volk, en doe verzoening voor hen, zoals de HEERE geboden heeft.
8. Toen kwam Aäron naar voren, naar het altaar, en slachtte het kalf dat voor hem als zondoffer bestemd was.
9. Vervolgens brachten de zonen van Aäron het bloed bij hem, en hij doopte zijn vinger in dat bloed en streek het op de horens van het altaar. Daarna goot hij het bloed uit aan de voet van het altaar.
10. Het vet, de nieren en de kwab aan de lever van het zondoffer liet hij in rook opgaan op het altaar, zoals de HEERE Mozes geboden had.
11. Maar het vlees en de huid verbrandde hij buiten het kamp met vuur.
12. Daarna slachtte hij het brandoffer, en de zonen van Aäron reikten hem het bloed aan, en hij sprenkelde het rondom op het altaar.
13. Ook reikten zij hem het brandoffer aan, in stukken gedeeld, met de kop, en hij liet het in rook opgaan op het altaar.
14. Hij waste de ingewanden en de poten, en liet ze in rook opgaan op het brandoffer, op het altaar.
15. Daarna liet hij de offergave van het volk brengen, en hij nam de bok die als zondoffer voor het volk bestemd was. Hij slachtte hem en bereidde hem als zondoffer, zoals het eerste *zondoffer*.
16. Verder liet hij het brandoffer brengen, en bereidde dat volgens de bepaling.
17. Hij liet ook het graanoffer brengen, nam er een handvol van en liet het in rook opgaan op het altaar, naast het brandoffer in de morgen.
18. Daarna slachtte hij het rund en de ram die als dankoffer voor het volk bestemd waren. En de zonen van Aäron reikten hem het bloed aan, dat hij rondom op het altaar sprenkelde,
19. met de vetdelen van het rund en de ram, de staart en wat de *ingewanden* bedekt, de nieren en de kwab aan de lever.
20. Zij legden de vetdelen op de borststukken, en hij liet de vetdelen in rook opgaan op het altaar.
21. Maar de borststukken en de rechterachterbout bewoog Aäron als beweegoffer voor het aangezicht van de HEERE, zoals Mozes geboden had.
22. Daarna hief Aäron zijn handen op over het volk, en zegende hen. Toen kwam hij naar beneden, nadat hij het zondoffer, het brandoffer en het dankoffer gebracht had.
23. Vervolgens ging Mozes met Aäron de tent van ontmoeting binnen, en toen zij er *weer* uit kwamen, zegenden zij het volk. En de heerlijkheid van de HEERE verscheen aan heel het volk.
24. Een vuur ging uit van het aangezicht van de HEERE, en verteerde het brandoffer en de vetdelen op het altaar. Toen heel het volk *dit* zag, juichten zij en wierpen zich met het gezicht *ter aarde*.
