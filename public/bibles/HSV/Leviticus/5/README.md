#Leviticus 5
1. Als een persoon zondigt doordat hij een uitgesproken vervloeking hoort en hij *dus* getuige is, of dat hij het gezien heeft of *het* te weten gekomen is, als hij het niet vertelt, dan draagt hij zijn ongerechtigheid.
2. Of als een persoon ook maar iets onreins aanraakt - het kadaver van een onrein wild dier, of het kadaver van een onrein stuk vee, of het kadaver van een onrein kruipend dier - ook al is het voor hem verborgen gebleven, dan is hij *toch* onrein en schuldig.
3. Of als hij iets onreins van een mens aanraakt, wat voor onreins van hem het ook is, waardoor hij onrein wordt, *ook* al is het voor hem verborgen gebleven, en hij het *later* te weten komt, dan is hij *toch* schuldig.
4. Of als een persoon zweert om iets goeds te doen of iets kwaads, terwijl de woorden ondoordacht over zijn lippen komen - naar alles wat de mens ondoordacht in een eed kan uitspreken - hoewel het voor hem verborgen is, en hij het *later* te weten komt, dan is hij *toch* aan een van die *woorden* schuldig.
5. Het zal gebeuren, als *iemand* aan een van deze dingen schuldig is, dat hij dan moet belijden waarin hij gezondigd heeft.
6. Hij moet vervolgens als zijn schuldoffer vanwege zijn zonde, die hij begaan heeft, aan de HEERE een vrouwtje uit het kleinvee brengen: een lam of een geit als zondoffer. Zo zal de priester verzoening voor hem doen vanwege zijn zonde.
7. Maar als zijn vermogen ontoereikend is voor een *stuk* kleinvee, dan moet hij de HEERE zijn schuldoffer brengen voor de zonde die hij begaan heeft: twee tortelduiven of twee jonge duiven, één als zondoffer en één als brandoffer.
8. Hij moet die vervolgens naar de priester brengen, die eerst de ene aanbiedt die voor het zondoffer bestemd is. Hij moet haar kop vlak achter haar nek afknijpen, zonder *die* eraf te trekken.
9. Dan moet hij *een deel* van het bloed van het zondoffer tegen de zijwand van het altaar sprenkelen, maar de rest van het bloed moet tegen de voet van het altaar uitgedrukt worden. Het is een zondoffer.
10. En de andere moet hij volgens de bepaling als een brandoffer bereiden. Zo zal de priester verzoening voor hem doen vanwege zijn zonde, die hij begaan heeft, en het zal hem vergeven worden.
11. Maar als zijn vermogen ontoereikend is voor twee tortelduiven of twee jonge duiven, dan moet degene die gezondigd heeft, als offergave het tiende *deel* van een efa meelbloem als zondoffer brengen. Hij mag er geen olie op doen en er *ook* geen wierook op leggen, want het is een zondoffer.
12. Hij moet het naar de priester brengen, en de priester moet daarvan een handvol nemen, als gedenkoffer, en het op het altaar in rook laten opgaan, boven de vuuroffers van de HEERE. Het is een zondoffer.
13. Zo zal de priester verzoening voor hem doen over zijn zonde, die hij begaan heeft, in deze of gene zaak, en het zal hem vergeven worden. Het zal voor de priester zijn, net zoals het graanoffer.
14. De HEERE sprak tot Mozes:
15. Wanneer een persoon trouwbreuk pleegt en zonder opzet zonde begaat tegen de heilige dingen van de HEERE, dan moet hij als zijn schuldoffer een ram zonder enig gebrek uit het kleinvee aan de HEERE brengen, tegen een door u bepaalde waarde van enkele sikkels zilver, *gerekend* volgens de sikkel van het heiligdom, als schuldoffer.
16. Zo moet hij het heilige waartegen hij gezondigd heeft, vergoeden en er een vijfde *deel* aan toevoegen. Hij moet dat aan de priester geven. Zo zal de priester met de ram van het schuldoffer verzoening voor hem doen, en het zal hem vergeven worden.
17. En wanneer een persoon zondigt en één van alle geboden van de HEERE overtreedt, wat niet gedaan mag worden, *ook* al wist hij het niet, dan is hij *toch* schuldig en moet hij zijn ongerechtigheid dragen.
18. Hij moet een ram zonder enig gebrek uit het kleinvee tegen een door u bepaalde waarde als schuldoffer naar de priester brengen. De priester zal zo verzoening voor hem doen voor zijn zonde, die hij zonder opzet en zonder het te weten gedaan heeft, en het zal hem vergeven worden.
19. Het is een schuldoffer, want hij heeft zich zeker schuldig gemaakt tegenover de HEERE.
