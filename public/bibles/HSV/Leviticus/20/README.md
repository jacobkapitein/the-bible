#Leviticus 20
1. De HEERE sprak tot Mozes:
2. U moet vervolgens tegen de Israëlieten zeggen: Iedereen uit de Israëlieten en uit de vreemdelingen die in Israël verblijven, die *iemand* uit zijn nageslacht aan de Molech overgegeven heeft, moet zeker gedood worden: de bevolking van het land moet hem met stenen stenigen.
3. En Ikzelf zal Mijn aangezicht tegen die man keren en hem uit het midden van zijn volk uitroeien. Hij heeft immers *iemand* uit zijn nageslacht aan de Molech overgegeven, waardoor Mijn heiligdom verontreinigd en Mijn heilige Naam ontheiligd is.
4. Maar als de bevolking van het land daadwerkelijk haar ogen sluit ten aanzien van die man, wanneer hij *iemand* uit zijn nageslacht aan de Molech heeft overgegeven, *en* hem niet ter dood brengt,
5. dan zal Ikzelf Mijn aangezicht tegen die man en tegen zijn familie keren en Ik zal hem en ieder die *samen* met hem hoererij bedrijft door als in hoererij achter de Molech aan te gaan, uit het midden van hun volk uitroeien.
6. En de persoon die zich tot de dodenbezweerders of tot de waarzeggers wendt om als in hoererij achter hen aan te gaan - tegen die persoon zal Ik Mijn aangezicht keren en Ik zal hem uit het midden van zijn volk uitroeien.
7. Heilig uzelf en wees heilig, want Ik ben de HEERE, uw God.
8. Houd Mijn verordeningen en doe ze. Ik ben de HEERE, Die u heiligt.
9. Ja, iedereen die zijn vader of zijn moeder vervloekt, moet zeker gedood worden. Hij heeft zijn vader of zijn moeder vervloekt. Zijn bloed rust op hemzelf.
10. Een man die met de vrouw van iemand *anders* overspel pleegt, die met de vrouw van zijn naaste overspel pleegt, moet zeker gedood worden, de overspeler en de overspeelster.
11. Een man die met de vrouw van zijn vader slaapt, ontbloot de schaamte van zijn vader. Beiden moeten zeker ter dood gebracht worden. Hun bloed rust op henzelf.
12. Wanneer een man met zijn schoondochter slaapt, moeten beiden zeker ter dood gebracht worden. Zij hebben een afschuwelijke schanddaad begaan. Hun bloed rust op henzelf.
13. Wanneer een man met een *andere* man slaapt, zoals men met een vrouw slaapt, *dan* hebben zij beiden iets gruwelijks gedaan. Zij moeten zeker ter dood gebracht worden. Hun bloed rust op henzelf.
14. Wanneer een man een vrouw én haar moeder neemt, is dat schandelijk gedrag. Men moet hem en die *vrouwen* met vuur verbranden, zodat er geen schandelijk gedrag in uw midden *meer* is.
15. Een man die met een dier de geslachtsdaad verricht, moet zeker gedood worden. Ook het dier moet u doden.
16. Wanneer een vrouw tot welk dier dan ook nadert om ermee te paren, dan moet u de vrouw en het dier doden. Zij moeten zeker ter dood gebracht worden. Hun bloed rust op henzelf.
17. Wanneer een man zijn zuster neemt, *of ze nu* de dochter van zijn vader of de dochter van zijn moeder *is*, en hij haar schaamdelen en zij zijn schaamdelen gezien heeft, *dan* is dat een schande. Zij moeten daarom voor de ogen van hun volksgenoten uitgeroeid worden. *Omdat* hij de schaamdelen van zijn zuster ontbloot heeft, moet hij zijn ongerechtigheid dragen.
18. Wanneer een man met een vrouw slaapt die ongesteld is, en hij haar schaamdelen ontbloot, *de* bron van haar *bloeding*, en zijzelf *voor hem* de bron van haar bloeding ontbloot, dan moeten zij beiden uit het midden van hun volk uitgeroeid worden.
19. Verder mag u de schaamdelen van de zuster van uw moeder en van de zuster van uw vader niet ontbloten. Omdat hij *de schaamdelen van* zijn bloedverwant heeft ontbloot, moeten zij hun ongerechtigheid dragen.
20. Een man die met zijn tante slaapt, ontbloot de schaamte van zijn oom. Zij moeten hun zonde dragen. Zij zullen kinderloos sterven.
21. Wanneer een man de vrouw van zijn broer neemt, is dat onreinheid. *Omdat* hij de schaamte van zijn broer ontbloot heeft, zullen zij kinderloos zijn.
22. U moet al Mijn verordeningen en al Mijn bepalingen in acht nemen en ze houden, zodat het land, waar Ik u heen breng om er te wonen, u niet zal uitspuwen.
23. U mag niet wandelen overeenkomstig de verordeningen van het volk dat Ik vóór u uit ga verdrijven. Omdat zij al die dingen hebben gedaan, heb Ik een afkeer van hen.
24. Tegen u heb Ik gezegd: Ú zult hun land in bezit nemen en Ík zal *het* u geven om het in bezit te nemen, een land dat overvloeit van melk en honing. Ik ben de HEERE, uw God, Die u vanuit de volken afgezonderd heeft.
25. U moet daarom onderscheid maken tussen de reine en de onreine dieren, en tussen de onreine en de reine vogels, opdat u zich niet tot een afschuw maakt met de dieren en met de vogels en met alles wat op de aardbodem kruipt, *alles* wat Ik voor u heb afgezonderd door het onrein te verklaren.
26. U moet heilig voor Mij zijn, want Ik, de HEERE, ben heilig. Ik heb u van de volken afgezonderd om van Mij te zijn.
27. Wanneer een man of een vrouw in verbinding staat met de geest van een dode, of een waarzegger is, moeten zij zeker ter dood gebracht worden. Men moet hen met stenen stenigen. Hun bloed rust op henzelf.
