#Leviticus 23
1. De HEERE sprak tot Mozes:
2. Spreek tot de Israëlieten en zeg tegen hen: De feestdagen van de HEERE, die u moet uitroepen, zijn heilige samenkomsten. Dit zijn Mijn feestdagen:
3. Zes dagen mag er werk verricht worden, maar op de zevende dag is het sabbat, een dag van volledige rust, een heilige samenkomst. Geen enkel werk mag u doen. Het is in al uw woongebieden een sabbat voor de HEERE.
4. Dit zijn de feestdagen van de HEERE, de heilige samenkomsten, die u op hun vastgestelde tijd moet uitroepen.
5. In de eerste maand, op de veertiende *dag* van de maand, tegen het vallen van de avond, is het Pascha voor de HEERE.
6. En op de vijftiende dag van die maand is het Feest van de ongezuurde *broden* voor de HEERE. Zeven dagen *lang* moet u *dan* ongezuurde *broden* eten.
7. Op de eerste dag moet u een heilige samenkomst hebben. Geen enkel dienstwerk mag u *dan* doen.
8. Zeven dagen *lang* moet U de HEERE een vuuroffer aanbieden. Op de zevende dag is er dan een heilige samenkomst. Geen enkel dienstwerk mag u *dan* doen.
9. De HEERE sprak tot Mozes:
10. Spreek tot de Israëlieten, en zeg tegen hen: Wanneer u in het land komt dat Ik u geven zal, en u de oogst ervan binnenhaalt, dan moet u de eerste schoof van uw oogst naar de priester brengen.
11. Hij moet de schoof voor het aangezicht van de HEERE bewegen, opdat Hij een welgevallen in u vindt. Op de dag na de sabbat moet de priester de *schoof* bewegen.
12. U moet op de dag dat u de schoof beweegt, een lam zonder enig gebrek van een jaar oud als brandoffer voor de HEERE bereiden,
13. met een bijbehorend graanoffer van twee tiende *efa* meelbloem, met olie gemengd, als een vuuroffer voor de HEERE, een aangename geur, en een bijbehorend plengoffer van een kwart hin wijn.
14. U mag geen brood, geroosterd graan en vers graan eten tot op deze zelfde dag dat u de offergave van uw God gebracht hebt. Het is een eeuwige verordening, *al* uw generaties door, in al uw woongebieden.
15. U moet dan vanaf de dag na de sabbat *gaan* tellen, vanaf de dag dat u de schoof van het beweegoffer gebracht hebt. Zeven volle weken zullen het zijn.
16. Tot de dag na de zevende sabbat moet u vijftig dagen tellen. Dan moet u de HEERE een nieuw graanoffer aanbieden.
17. Uit uw woongebieden moet u twee broden meebrengen, *bestemd voor* een beweegoffer. Ze moeten van twee tiende *efa* meelbloem zijn, met zuurdeeg gebakken; het zijn de eerstelingen voor de HEERE.
18. U moet dan *samen* met het brood zeven lammeren zonder enig gebrek van een jaar oud, en één jonge stier - het jong van een rund - en twee rammen aanbieden. Ze zijn een brandoffer voor de HEERE, met het bijbehorende graanoffer en de bijbehorende plengoffers, een vuuroffer, een aangename geur voor de HEERE.
19. Verder moet u één geitenbok als zondoffer en twee lammeren van een jaar oud als dankoffer bereiden.
20. De priester moet ze met het brood van de eerstelingen als beweegoffer voor het aangezicht van de HEERE bewegen, met de twee lammeren. Ze zijn een heilige *gave* voor de HEERE, *bestemd* voor de priester.
21. U moet op diezelfde dag uitroepen *dat* u een heilige samenkomst hebt. U mag geen enkel dienstwerk doen. Het is een eeuwige verordening, in al uw woongebieden, *al* uw generaties door.
22. Wanneer u de oogst van uw land binnenhaalt, mag u de rand van uw akker bij *het binnenhalen van* uw oogst niet helemaal afmaaien, en wat van uw oogst is blijven liggen, mag u niet oprapen. U moet het laten liggen voor de arme en de vreemdeling. Ik ben de HEERE, uw God.
23. De HEERE sprak tot Mozes:
24. Spreek tot de Israëlieten en zeg: In de zevende maand, op de eerste *dag* van de maand, moet u een rustdag houden, een gedenkdag *aangekondigd* door *bazuin*geschal, een heilige samenkomst.
25. U mag geen enkel dienstwerk doen en u moet de HEERE een vuuroffer aanbieden.
26. De HEERE sprak tot Mozes:
27. Alleen op de tiende *dag* van deze zevende maand is de Verzoendag. U moet een heilige samenkomst houden. U moet uzelf dan verootmoedigen en de HEERE een vuuroffer aanbieden.
28. Op diezelfde dag mag u geen enkel werk doen, want het is de Verzoendag, om voor het aangezicht van de HEERE, uw God, verzoening voor u te doen.
29. Voorzeker, iedere persoon die zich op diezelfde dag niet verootmoedigt, moet van zijn volksgenoten worden afgesneden.
30. En elke persoon die op diezelfde dag enig werk verricht, die persoon zal Ik uit het midden van zijn volk ombrengen.
31. U mag geen enkel werk doen. Het is een eeuwige verordening, *al* uw generaties door, in al uw woongebieden.
32. Het moet voor u een sabbat zijn, een dag van volledige rust, en u moet uzelf verootmoedigen. 's Avonds, op de negende *dag* van de maand, moet u uw sabbat vieren, vanaf de avond tot aan de *volgende* avond.
33. De HEERE sprak tot Mozes:
34. Spreek tot de Israëlieten en zeg: Vanaf de vijftiende dag van deze zevende maand is het zeven dagen *lang* Loofhuttenfeest voor de HEERE.
35. Op de eerste dag is er een heilige samenkomst. Geen enkel dienstwerk mag u doen.
36. Zeven dagen *lang* moet u de HEERE vuuroffers aanbieden. Op de achtste dag moet u een heilige samenkomst houden en de HEERE een vuuroffer aanbieden. Het is een bijzondere samenkomst. U mag geen enkel dienstwerk doen.
37. Dit zijn de feestdagen van de HEERE, die u moet uitroepen als heilige samenkomsten om een vuuroffer voor de HEERE aan te bieden: brandoffer en graanoffer, slachtoffer en plengoffers, al naargelang het voorschrift voor die bepaalde dag,
38. naast de *offers op* de sabbatten van de HEERE, naast uw geschenken, naast al uw gelofteoffers en naast al uw vrijwillige gaven, die u aan de HEERE geeft.
39. Maar vanaf de vijftiende dag van de zevende maand, wanneer u de opbrengst van het land ingezameld hebt, moet u het feest van de HEERE zeven dagen *lang* vieren. Op de eerste dag is het rustdag en op de achtste dag is het rustdag.
40. Op de eerste dag moet u voor uzelf vruchten van sierlijke bomen, takken van palmbomen, takken van loofbomen en van beekwilgen nemen, en u moet zich zeven dagen *lang* voor het aangezicht van de HEERE, uw God, verblijden.
41. Dat feest voor de HEERE moet u per jaar zeven dagen *lang* vieren. Het is een eeuwige verordening, *al* uw generaties door. In de zevende maand moet u het vieren.
42. Zeven dagen moet u in de loofhutten wonen. Alle ingezetenen van Israël moeten in loofhutten wonen,
43. zodat de generaties na u weten dat Ik de Israëlieten in loofhutten liet wonen, toen Ik hen uit het land Egypte geleid heb. Ik ben de HEERE, uw God.
44. Zo maakte Mozes de feestdagen van de HEERE aan de Israëlieten bekend.
