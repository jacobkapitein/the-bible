#Leviticus 14
1. De HEERE sprak tot Mozes:
2. Dit is de wet voor de melaatse op de dag van zijn reiniging. Hij moet naar de priester gebracht worden,
3. en de priester moet buiten het kamp gaan. Heeft de priester vervolgens gezien dat - zie! - de ziekte van de melaatsheid bij de melaatse genezen is,
4. dan moet de priester opdracht geven dat men voor hem die gereinigd wordt, twee levende reine vogels neemt, cederhout, karmozijn en hysop.
5. De priester moet dan opdracht geven dat men de ene vogel slacht boven een aarden pot met bronwater.
6. Dan moet hij de levende vogel nemen, met het cederhout, het karmozijn en de hysop. Hij moet dat *alles* mét de levende vogel dopen in het bloed van de vogel die boven het bronwater geslacht is.
7. En hij moet *hiermee* zevenmaal sprenkelen op hem die van de melaatsheid gereinigd wordt. Daarna moet hij hem rein verklaren, en de levende vogel in het open veld weg laten vliegen.
8. Wie gereinigd wordt, moet zijn kleren wassen, al zijn haar afscheren en zich met water wassen. Dan is hij rein. Daarna mag hij in het kamp komen, maar hij moet zeven dagen buiten zijn tent blijven.
9. Op de zevende dag zal het *zo* zijn, dat hij al zijn haar afscheert: zijn hoofd, zijn baard en de wenkbrauwen van zijn ogen. Ja, al zijn haar moet hij afscheren, zijn kleren wassen en zijn lichaam met water wassen. Dan is hij rein.
10. En op de achtste dag moet hij twee lammeren zonder enig gebrek nemen en een ooilam zonder enig gebrek van een jaar oud, en ook drie tiende *efa* bloem als graanoffer, met olie gemengd, en een log olie.
11. De priester die de reiniging voltrekt, moet de man die gereinigd wordt, mét die dingen plaatsen voor het aangezicht van de HEERE, *bij* de ingang van de tent van ontmoeting.
12. Dan moet de priester het ene lam nemen en het als schuldoffer aanbieden met de log olie. Hij moet die als beweegoffer voor het aangezicht van de HEERE bewegen.
13. Daarna moet hij het lam slachten op de plaats waar men het zondoffer en het brandoffer slacht, op de heilige plaats. Want het schuldoffer, evenals het zondoffer, is voor de priester. Het is allerheiligst.
14. De priester moet dan *een deel* van het bloed van het schuldoffer nemen, en de priester moet dat strijken op de rechteroorlel van hem die gereinigd wordt, op de duim van zijn rechterhand en op de grote teen van zijn rechtervoet.
15. De priester moet ook *een deel* van de log olie nemen en het in de linkerhand van de priester gieten.
16. Dan moet de priester zijn rechtervinger dopen in *een deel* van de olie die in zijn linkerhand is, en *een deel* van die olie met zijn vinger zeven keer sprenkelen voor het aangezicht van de HEERE.
17. En van het overige van de olie die op zijn hand is, moet de priester op de rechteroorlel strijken van hem die gereinigd wordt, op de duim van zijn rechterhand en op de grote teen van zijn rechtervoet, boven op het bloed van het schuldoffer.
18. Wat dan *nog* overgebleven is van de olie die in de hand van de priester is, moet hij op het hoofd strijken van hem die gereinigd wordt. Zo doet de priester voor hem verzoening voor het aangezicht van de HEERE.
19. Daarna moet de priester het zondoffer bereiden en verzoening doen voor hem die van zijn onreinheid gereinigd wordt. Daarna moet hij het brandoffer slachten.
20. De priester moet het brandoffer en het graanoffer op het altaar offeren. De priester zal verzoening voor hem doen. Dan is hij rein.
21. Maar als iemand arm is en zijn vermogen is niet toereikend, dan moet hij een lam nemen als schuldoffer tot beweegoffer, om verzoening voor hem te doen, met *daarbij* een tiende deel meelbloem met olie gemengd als graanoffer, een log olie,
22. en twee tortelduiven of twee jonge duiven - al naargelang zijn vermogen reikt - waarvan de ene een zondoffer en de andere een brandoffer is.
23. Hij moet die op de achtste dag van zijn reiniging bij de priester brengen, bij de ingang van de tent van ontmoeting, voor het aangezicht van de HEERE.
24. De priester moet dan het lam van het schuldoffer en de log olie nemen, en de priester moet die als beweegoffer voor het aangezicht van de HEERE bewegen.
25. Daarna moet hij het lam van het schuldoffer slachten, en de priester moet *een deel* van het bloed van het schuldoffer nemen en op de rechteroorlel strijken van hem die gereinigd wordt, op de duim van zijn rechterhand en op de grote teen van zijn rechtervoet.
26. Dan moet de priester *een deel* van de olie in de linkerhand van de priester gieten.
27. Daarna moet de priester *een deel* van de olie die in zijn linkerhand is, met zijn rechtervinger zevenmaal sprenkelen voor het aangezicht van de HEERE.
28. En de priester moet *een deel* van de olie die in zijn hand is, aan de rechteroorlel strijken van hem die gereinigd wordt, aan de duim van zijn rechterhand en aan de grote teen van zijn rechtervoet, boven op *dezelfde* plaats *als* het bloed van het schuldoffer.
29. En het overige van de olie die in de hand van de priester is, moet hij op het hoofd strijken van hem die gereinigd wordt, om verzoening voor hem te doen voor het aangezicht van de HEERE.
30. Dan moet hij - al naargelang zijn vermogen reikt - een van de tortelduiven of van de jonge duiven bereiden.
31. Al naargelang zijn vermogen reikt, moet het ene als zondoffer en het andere als brandoffer zijn, naast het graanoffer. Zo moet de priester voor hem die gereinigd wordt, verzoening doen voor het aangezicht van de HEERE.
32. Dit is de wet voor hem die de ziekte van de melaatsheid heeft en van wie het vermogen niet toereikend is om zijn reiniging *te betalen*.
33. De HEERE sprak tot Mozes en tot Aäron:
34. Wanneer u komt in het land Kanaän, dat Ik u tot bezit geef, en Ik de ziekte van de melaatsheid toedeel aan een huis in het land dat u bezit,
35. dan moet hij van wie het huis is, komen en de priester vertellen: Er lijkt een ziekte aan het huis te zijn.
36. De priester moet dan opdracht geven dat zij het huis ontruimen vóór de priester komt, om die ziekte te bezien, zodat niet alles wat in het huis is, onrein wordt. Daarna moet de priester komen om het huis te bezien.
37. Heeft hij de ziekte vervolgens bezien, en zie, de ziekte aan de muren van dat huis bestaat uit groenachtige of roodachtige kuiltjes, die zichtbaar dieper liggen dan de wand,
38. dan moet de priester uit het huis, door de deuropening van het huis, vertrekken en het huis zeven dagen laten afsluiten.
39. Daarna moet de priester op de zevende dag terugkeren. Wanneer hij ziet dat - zie! - de ziekte zich op de muren van het huis heeft uitgebreid,
40. dan moet de priester opdracht geven om de stenen waaraan die ziekte zich bevindt, eruit te breken, en ze buiten de stad te werpen, op een onreine plaats.
41. Het huis moet hij vanbinnen rondom laten afschrappen, en zij moeten het leem dat zij afgeschrapt hebben, buiten de stad op een onreine plaats storten.
42. Daarna moeten zij andere stenen nemen en invoegen op de plaats van de *eerste* stenen, en men moet ander leem nemen en het huis bepleisteren.
43. Maar als die ziekte terugkeert en in het huis uitbreekt nadat men de stenen eruit gebroken heeft, na het afschrappen van het huis en na het bepleisteren,
44. dan moet de priester komen. Als hij ziet dat - zie! - de ziekte aan het huis zich heeft uitgebreid, dan is het een kwaadaardige melaatsheid in het huis; het is onrein.
45. Dan moet men het huis, de stenen en het hout ervan afbreken, en *ook* al het leem van het huis, en men moet het buiten de stad brengen, naar een onreine plaats.
46. Wie het huis binnengaat gedurende de dagen dat men het afgesloten heeft, is onrein tot de avond.
47. En wie in het huis slaapt, moet zijn kleren wassen; en wie in dat huis eet, moet zijn kleren wassen.
48. Maar als de priester *weer* naar binnen gegaan is en hij heeft gezien dat - zie! - die ziekte aan het huis zich niet heeft uitgebreid nadat het huis bepleisterd is, dan moet de priester het huis rein verklaren, omdat de ziekte genezen is.
49. Vervolgens moet hij, om het huis te reinigen van zonde, twee vogels nemen, cederhout, karmozijn en hysop.
50. Hij moet verder de ene vogel slachten boven een aarden pot met bronwater.
51. Dan moet hij het cederhout, de hysop, het karmozijn en de levende vogel nemen, en in het bloed van de geslachte vogel en in het bronwater dopen, en hij moet het huis zeven keer besprenkelen.
52. Daarna moet hij het huis ontzondigen met het bloed van de vogel, het bronwater, de levende vogel, het cederhout, de hysop en het karmozijn.
53. De levende vogel moet hij buiten de stad, in het open veld, weg laten vliegen. Zo doet hij voor het huis verzoening, en is het rein.
54. Dit is de wet voor elke *vorm van* de ziekte van de melaatsheid: voor schurft,
55. voor melaatsheid aan de kleding en aan het huis,
56. en voor zwellingen, voor zweren en voor vlekken,
57. om te onderwijzen op welke dag iets onrein en op welke dag iets rein is. Dit is de wet voor de melaatsheid.
