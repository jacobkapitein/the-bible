#Leviticus 11
1. De HEERE sprak tot Mozes en tot Aäron en zei tegen hen:
2. Spreek tot de Israëlieten: Dit zijn de dieren die u eten mag van alle dieren die op de aarde zijn.
3. Alle *dieren *met gespleten hoeven, waarvan de hoef in tweeën gespleten is *en* die *bovendien* bij de dieren *horen die* herkauwen, die mag u eten.
4. Maar deze *dieren* mag u niet eten, van die die *alleen* herkauwen of *alleen* gespleten hoeven hebben: de kameel, want die herkauwt *wel*, maar heeft geen gespleten hoeven; die is voor u onrein;
5. de klipdas, want die herkauwt *wel*, maar heeft geen gespleten hoeven; die is voor u onrein;
6. de haas, want die herkauwt *wel*, maar heeft geen gespleten hoeven; die is voor u onrein;
7. het varken, want dat heeft *wel* gespleten hoeven; de hoef is in tweeën gespleten, maar het herkauwt het gekauwde niet; dat is voor u onrein.
8. Van hun vlees mag u niet eten en hun kadavers niet aanraken; ze zijn voor u onrein.
9. Dit mag u eten van al wat in het water *leeft*: alles wat in het water, in de zeeën en in de beken vinnen en schubben heeft, dat mag u eten,
10. maar alles wat geen vinnen of schubben heeft in de zeeën en in de beken, van alles wat in het water wemelt en van alle levende wezens die in het water *leven*, die zijn voor u iets afschuwelijks.
11. Ja, iets afschuwelijks zijn ze voor u. Van hun vlees mag u niet eten, en hun kadavers moet u verafschuwen.
12. Alles wat in het water geen vinnen en schubben heeft, is voor u iets afschuwelijks.
13. En van deze vogel*soorten* moet u een afschuw hebben; ze mogen niet gegeten worden, ze zijn iets afschuwelijks: de arend, de lammergier, de monniksgier,
14. de buizerd, elke soort kiekendief,
15. elke soort raaf,
16. de struisvogel, de velduil, de meeuw, elke soort valk,
17. de steenuil, de visarend, de ransuil,
18. de kerkuil, de kraai, de aasgier,
19. de ooievaar, elke soort reiger, de hop en de vleermuis.
20. Alle gevleugelde insecten die op vier *poten* gaan, zijn voor u iets afschuwelijks.
21. Maar deze mag u *wel* eten van alle gevleugelde insecten die op vier *poten* gaan *en* die naast hun poten een stel springpoten hebben om daarmee over de grond te springen.
22. Daarvan mag u de volgende eten: elke soort veldsprinkhaan, elke soort sabelsprinkhaan, elke soort krekel en elke soort doornsprinkhaan.
23. Maar alle gevleugelde insecten die vier poten hebben, zijn voor u iets afschuwelijks.
24. Door deze *dieren* verontreinigt u uzelf. Al wie hun kadavers aanraakt, is onrein tot de avond.
25. En al wie *een deel* van hun kadaver draagt, moet zijn kleren wassen en is onrein tot de avond.
26. Alle dieren die een gespleten hoef hebben, maar waarvan de hoeven niet geheel gespleten zijn en die niet herkauwen, zijn voor u onrein. Al wie ze aanraakt, is onrein.
27. Ook zijn alle zoolgangers onder al de dieren die op vier *poten* gaan, voor u onrein. Al wie hun kadaver aanraakt, is onrein tot de avond.
28. En wie hun kadaver draagt, moet zijn kleren wassen en is onrein tot de avond; ze zijn voor u onrein.
29. Van de kruipende dieren die zich over de aarde voortbewegen, zijn deze voor u onrein: de mol, de muis, elke soort pad,
30. de gekko, de varaan, de hagedis, de skink en de kameleon.
31. Onder al de kruipende dieren zijn die onrein voor u. Al wie ze aanraakt als ze dood zijn, is onrein tot de avond.
32. Verder is alles waarop *iets* van *dieren* valt als ze dood zijn, onrein: elk houten voorwerp, of een kledingstuk, of een huid, of een zak - elk voorwerp waarmee werk verricht wordt. Het moet in water worden gelegd, en is onrein tot de avond. Dan zal het rein zijn.
33. En elke aarden pot, waarin iets van deze *dieren* valt, *en* alles wat erin zit, is *dan* onrein. U moet dat stukbreken.
34. Welk voedsel dan ook dat wordt gegeten, waarop water *uit zo'n pot* komt, is onrein; en elke drank die gedronken mag worden, in zo'n kruik, welke ook, is onrein.
35. En alles waarop iets van hun kadaver valt, is onrein; de oven en de bakpan moeten stukgebroken worden. Ze zijn onrein, daarom moeten ze voor u onrein zijn.
36. Een bron of put waarin water verzameld wordt, zal echter rein blijven. Maar wie hun kadaver aanraakt, is onrein.
37. En wanneer *iets* van hun kadaver valt op welk zaaigoed dan ook dat gezaaid wordt, dan *blijft* dat rein.
38. Maar als er water op het zaad gegoten wordt, en er valt *iets* van hun kadaver op, dan is dat voor u onrein.
39. En wanneer *een* van de dieren die u tot voedsel dienen, doodgaat, is hij die zijn kadaver aanraakt, onrein tot de avond.
40. Wie iets van zijn kadaver eet, moet zijn kleren wassen, en is onrein tot de avond, en wie zijn kadaver draagt, moet zijn kleren wassen, en is onrein tot de avond.
41. Verder moeten alle kruipende dieren die zich over de aarde voortbewegen, iets afschuwelijks zijn. Ze mogen niet gegeten worden.
42. Alles wat zich op de buik voortbeweegt, en alles wat op vier *poten* gaat, tot alles wat vele poten heeft, van alle kruipende dieren die zich over de aarde voortbewegen, mag u niet eten, want ze zijn iets afschuwelijks.
43. U mag uzelf niet tot een afschuw maken met al die kruipende dieren die zich *zo* voortbewegen, en u mag zich daarmee niet verontreinigen zodat u daardoor verontreinigd wordt,
44. want Ik ben de HEERE, uw God. U moet u heiligen en heilig zijn, want Ik ben heilig. U mag uzelf niet verontreinigen met al de kruipende dieren die zich over de aarde voortbewegen.
45. Want Ik ben de HEERE, Die u uit het land Egypte heeft laten vertrekken, opdat Ik u tot een God ben. U moet heilig zijn, want Ik ben heilig.
46. Dit is de wet met betrekking tot de dieren, de vogels en alle levende wezens die in het water krioelen, en alle wezens die zich op aarde voortbewegen,
47. om onderscheid te maken tussen het onreine en het reine, en tussen de dieren die men eten en de dieren die men niet eten mag.
