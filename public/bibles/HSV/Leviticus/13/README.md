#Leviticus 13
1. De HEERE sprak tot Mozes en tot Aäron:
2. Wanneer er op de huid van het lichaam van een mens een zwelling of zweer of witte vlek verschijnt, die op de huid van zijn lichaam tot de ziekte van de melaatsheid kan leiden, dan moet hij naar de priester Aäron of naar een van zijn zonen, de priesters, gebracht worden.
3. Daarop moet de priester de aangetaste plek op de huid van het lichaam bezien. Als het haar op de aangetaste plek wit geworden is, en de aangetaste plek zichtbaar dieper ligt dan de huid van zijn lichaam, *dan* is het de ziekte van de melaatsheid. Als de priester hem bezien heeft, dan moet hij hem onrein verklaren.
4. Maar als de vlek op de huid van zijn lichaam wit is en niet zichtbaar dieper ligt dan de huid, en het haar erop niet wit geworden is, dan moet de priester de aangetaste zeven dagen afzonderen.
5. Heeft de priester hem nu op de zevende dag bezien en zie, de aangetaste plek is in zijn ogen onveranderd gebleven - de aangetaste plek op de huid heeft zich niet uitgebreid - dan moet de priester hem opnieuw zeven dagen afzonderen.
6. En heeft de priester hem zeven dagen *later* opnieuw bezien en zie, de aangetaste plek is dof geworden en de aangetaste plek op de huid heeft zich niet uitgebreid, dan moet de priester hem rein verklaren. Het was een *gewone* uitslag. Hij moet dan zijn kleren wassen en is rein.
7. Maar als de uitslag op de huid zich steeds verder uitbreidt, nadat hij zich aan de priester heeft laten zien om rein verklaard te worden, dan moet hij zich opnieuw aan de priester laten zien.
8. Heeft de priester vervolgens gezien dat - zie! - de uitslag op de huid zich uitgebreid heeft, dan moet de priester hem onrein verklaren. Het is melaatsheid.
9. Wanneer de ziekte van de melaatsheid zich bij een mens voordoet, moet hij bij de priester worden gebracht.
10. Heeft de priester daarna gezien dat er - zie! - een witte zwelling op de huid is, die het haar wit heeft doen worden, en er wild vlees op die zwelling gegroeid is,
11. *dan* is dat melaatsheid in een vergevorderd stadium op de huid van zijn lichaam en moet de priester hem onrein verklaren. Hij hoeft hem niet af te zonderen, want hij is *al* onrein.
12. Maar als de melaatsheid op de huid helemaal uitbreekt en de melaatsheid heel de huid van de aangetaste bedekt, van zijn hoofd tot zijn voeten, zover de ogen van de priester kunnen zien,
13. en de priester heeft gezien dat - zie! - de melaatsheid zijn hele lichaam bedekt heeft, dan zal hij de aangetaste rein verklaren. Hij is helemaal wit geworden, hij is rein.
14. Maar zodra er wild vlees bij hem gezien wordt, is hij onrein.
15. Heeft de priester vervolgens dat wilde vlees gezien, dan moet hij hem onrein verklaren. Dat wilde vlees is onrein, het is melaatsheid.
16. Of wanneer het wilde vlees weer verdwijnt en wit geworden is, dan moet hij bij de priester komen.
17. Heeft de priester hem daarna bezien, en zie, de aangetaste plek is wit geworden, dan moet de priester de aangetaste rein verklaren; hij is rein.
18. Wanneer er op de huid van het lichaam een zweer was die genezen is,
19. en er op de plaats van die zweer een witte zwelling of een witte roodachtige vlek ontstaan is, dan moet men die aan de priester laten zien.
20. Heeft de priester gezien dat - zie! - ze zichtbaar dieper ligt dan de huid en het haar ervan wit geworden is, dan moet de priester hem onrein verklaren. Het is de ziekte van de melaatsheid, die in de zweer is uitgebroken.
21. Maar als de priester ziet, dat er - zie! - geen wit haar op is, en ze niet dieper ligt dan de huid en dof is, dan moet de priester hem zeven dagen afzonderen.
22. Als ze zich vervolgens over heel de huid uitbreidt, dan moet de priester hem onrein verklaren. Het is de ziekte.
23. Maar als de vlek op haar plaats onveranderd blijft en zich niet heeft uitgebreid, *dan* is het een litteken van die zweer. Dan moet de priester hem rein verklaren.
24. Of wanneer er op de huid van het lichaam een brandwond is geweest, en het wilde *vlees* van die brandwond een witte roodachtige of witte vlek vormt -
25. heeft de priester die vervolgens bezien, en zie, het haar op de vlek is wit geworden, en ze ligt zichtbaar dieper dan de huid, *dan* is het melaatsheid, in de brandwond uitgebroken. Daarop moet de priester hem onrein verklaren. Het is de ziekte van de melaatsheid.
26. Maar als de priester ziet dat - zie! - er op de vlek geen wit haar is en ze niet dieper ligt dan de huid en dof is, dan moet de priester hem zeven dagen afzonderen.
27. Daarna moet de priester hem op de zevende dag bezien. Als *de vlek* zich verder over de huid heeft uitgebreid, dan moet de priester hem onrein verklaren. Het is de ziekte van de melaatsheid.
28. Maar als de vlek op haar plaats onveranderd blijft, zich niet op de huid heeft uitgebreid en dof is, *dan* is het een zwelling van de brandwond. De priester moet hem rein verklaren, want het is het litteken van de brandwond.
29. Wanneer er bij een man of vrouw een aangetaste plek is op het hoofd of in de baard,
30. en heeft de priester die aangetaste plek bezien, en zie, ze ligt zichtbaar dieper dan de huid en er *groeit* geelachtig dun haar op, dan moet de priester hem onrein verklaren. Het is schurft, het is melaatsheid van het hoofd of van de baard.
31. Maar wanneer de priester de ziekte van de schurft beziet, en zie, de schurft ligt zichtbaar niet dieper dan de huid en er *groeit* geen zwart haar op, dan moet de priester hem die de ziekte van de schurft heeft, zeven dagen afzonderen.
32. Daarna moet de priester die aangetaste plek op de zevende dag bezien. En zie, als de schurft zich niet heeft uitgebreid, er geen geelachtig haar gekomen is en de schurft zichtbaar niet dieper dan de huid ligt,
33. dan moet hij zich laten scheren, maar de schurft mag hij niet scheren. De priester moet hem die de schurft heeft, opnieuw zeven dagen afzonderen.
34. Heeft de priester vervolgens de schurft op de zevende dag gezien, en zie, de schurft heeft zich op de huid niet uitgebreid en ligt zichtbaar niet dieper dan de huid, dan moet de priester hem rein verklaren. Hij moet dan zijn kleren wassen en is rein.
35. Maar als de schurft zich na zijn reiniging verder over de huid uitbreidt,
36. en heeft de priester die gezien, en zie, de schurft heeft zich op de huid uitgebreid, *dan* hoeft de priester niet te zoeken naar geelachtig haar; hij is onrein.
37. Maar als de schurft in zijn ogen onveranderd gebleven is en er zwart haar op gegroeid is, dan is de schurft genezen; hij is rein. De priester moet hem rein verklaren.
38. Wanneer een man of vrouw op de huid van hun lichaam vlekken zullen hebben, witte vlekken,
39. en heeft de priester gezien dat het - zie! - dofwitte vlekken op de huid van hun lichaam zijn, dan is het gewone uitslag, die op de huid is ontstaan; hij is rein.
40. Wanneer *bij* een man zijn hoofdhaar uitvalt, is hij *gewoon* kaal; hij is rein.
41. En als het hoofdhaar aan de voorzijde uitvalt, heeft hij *gewoon* een kaal voorhoofd; hij is rein.
42. Maar wanneer op de kale kruin of op het kale voorhoofd een wit-roodachtige aangetaste plek zit, dan is dat melaatsheid, die op zijn kale kruin of op zijn kale voorhoofd is uitgebroken.
43. Heeft de priester hem vervolgens bezien, en zie, de zwelling van die aangetaste plek op zijn kale kruin of kale voorhoofd is wit-roodachtig, zoals de melaatsheid op de huid van het lichaam eruitziet,
44. dan is die man melaats, hij is onrein. De priester moet hem beslist onrein verklaren; de ziekte is op zijn hoofd.
45. De kleren van de melaatse bij wie de ziekte is *vastgesteld*, moeten ingescheurd worden, zijn hoofd*haar* moet hij los laten hangen, hij moet zijn baard en snor bedekken en hij moet roepen: Onrein, onrein!
46. Alle dagen dat hij de ziekte heeft, zal hij onrein zijn. Onrein is hij, hij moet afgezonderd wonen. Buiten het kamp moet zijn woongebied zijn.
47. Wanneer de ziekte van de melaatsheid op een kledingstuk zit, een wollen kledingstuk of een linnen kledingstuk,
48. of een weefsel, of vlechtwerk van linnen en wol, of leer, of welk leren gebruiksvoorwerp dan ook,
49. en die aangetaste plek op het kledingstuk, of op het leer, of op het weefsel, of op het vlechtwerk, of op welk leren voorwerp dan ook, is groenachtig of roodachtig, *dan* is het de ziekte van de melaatsheid. Men moet het aan de priester laten zien.
50. Heeft de priester daarna de aangetaste plek gezien, dan moet hij het aangetaste *voorwerp* zeven dagen afgezonderd houden.
51. Hij moet op de zevende dag de aangetaste plek *opnieuw* bekijken. Als de aangetaste plek zich heeft uitgebreid op het kledingstuk, op het weefsel, op het vlechtwerk of op het leer - voor welk doel het leer ook gebruikt wordt - *dan* is die ziekte een kwaadaardige melaatsheid; het is onrein.
52. Daarom moet hij dat kledingstuk verbranden, of dat weefsel, of dat vlechtwerk van wol of van linnen, of alle leren voorwerpen waarop die aangetaste plek zit. Want het is een kwaadaardige melaatsheid, het *voorwerp* moet met vuur verbrand worden.
53. Maar als de priester ziet dat - zie! - de aangetaste plek zich niet heeft uitgebreid op het kledingstuk, of op het weefsel, of op het vlechtwerk, of op welk leren voorwerp dan ook,
54. dan moet de priester gebieden dat men het aangetaste *voorwerp* wast, en hij moet het opnieuw zeven dagen afgezonderd houden.
55. Heeft de priester daarna de aangetaste plek gezien nadat het *voorwerp* gewassen is, en zie, de aangetaste plek is niet zichtbaar veranderd en de aangetaste plek heeft zich niet uitgebreid, *dan* is het onrein. U moet het met vuur verbranden. Het is een invreting aan de achter- of voorkant.
56. Als de priester heeft gezien dat - zie! - de aangetaste plek dof geworden is nadat het *voorwerp* is gewassen, dan moet hij die *plek* afscheuren van het kledingstuk, of van het leer, of van het weefsel, of van het vlechtwerk.
57. Maar als het opnieuw op het kledingstuk gezien wordt, of op het weefsel, of op het vlechtwerk, of op welk leren voorwerp dan ook, dan is het een uitbrekende *melaatsheid*. U moet datgene waarop de aangetaste plek zit, met vuur verbranden.
58. Maar het kledingstuk, of het weefsel, of het vlechtwerk, of alle leren voorwerpen, waarvan de aangetaste plek na het wassen verdwenen is, moet opnieuw gewassen worden; dan is het rein.
59. Dit is de wet van de ziekte van de melaatsheid, op wollen of linnen kleding, of weefsel, of vlechtwerk, of alle leren voorwerpen, om dat rein of onrein te verklaren.
