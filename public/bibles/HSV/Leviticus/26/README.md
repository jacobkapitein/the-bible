#Leviticus 26
1. U mag voor uzelf geen afgoden maken, u mag voor uzelf geen beeld of gewijde steen oprichten en u mag in uw land geen gebeeldhouwde steen zetten om u daarvoor neer te buigen, want Ik ben de HEERE, uw God.
2. Mijn sabbatten moet u in acht nemen, en voor Mijn heiligdom moet u eerbied hebben. Ik ben de HEERE.
3. Als u in Mijn verordeningen wandelt en Mijn geboden in acht neemt en ze houdt,
4. dan zal Ik u op zijn tijd regen geven, zodat het land zijn opbrengst zal geven en de bomen van het veld hun vruchten zullen geven.
5. Dan zal de dorstijd bij u tot de wijnoogst duren, en de wijnoogst zal tot de zaaitijd duren. U zult uw brood tot verzadiging toe eten en onbezorgd in uw land wonen.
6. Ik zal vrede in het land geven, zodat u kunt slapen zonder dat iemand u schrik aanjaagt. Ik zal de wilde dieren uit het land wegdoen en geen zwaard zal *meer* door uw land gaan.
7. U zult uw vijanden achtervolgen en zij zullen door het zwaard vóór u neervallen.
8. Vijf van u zullen er honderd achtervolgen, en honderd van u zullen er tienduizend achtervolgen. Uw vijanden zullen door het zwaard vóór u neervallen.
9. Ik zal Mij naar u toewenden, u vruchtbaar en talrijk maken en Mijn verbond met u bevestigen.
10. Terwijl u *nog* van de oude *oogst* van het oude *jaar* eet, kunt u de oude *oogst* al wegdoen vanwege de nieuwe.
11. Ik zal Mijn tabernakel in uw midden plaatsen en Mijn ziel zal niet van u walgen.
12. Ik zal in uw midden wandelen. Ik zal u tot een God zijn en u zult Mij tot een volk zijn.
13. Ik ben de HEERE, uw God, Die u uit het land van de Egyptenaren geleid heeft, zodat u niet *meer* hun slaven bent. Ik heb de stangen van uw juk gebroken en u rechtop laten gaan.
14. Maar als u niet naar Mij luistert en al deze geboden niet doet,
15. als u Mijn verordeningen verwerpt en als uw ziel van Mijn bepalingen walgt, zodat u geen enkele van Mijn geboden doet door Mijn verbond te verbreken,
16. dan zal Ik Zelf dit met u doen: Ik zal verschrikking over u brengen, tering en koorts, die *uw* ogen doen bezwijken en *uw* leven doen wegkwijnen. U zult uw zaad voor niets zaaien, want uw vijanden zullen het opeten.
17. Ik zal Mijn aangezicht tegen u keren, zodat u door uw vijanden verslagen wordt. Zij die u haten, zullen over u heersen. U zult op de vlucht slaan, terwijl niemand u achtervolgt.
18. Als u dan ondanks *dit alles nog* niet naar Mij luistert, dan zal Ik u vanwege uw zonden zeven *keer* erger straffen.
19. Ik zal de trots op uw *eigen* kracht breken. Ik zal uw hemel als ijzer maken en uw aarde als brons.
20. Uw kracht zal voor niets verbruikt worden, uw land geeft zijn opbrengst niet en de bomen op het land geven hun vruchten niet.
21. Als u dan tegen Mij blijft ingaan en niet naar Mij wilt luisteren, dan zal Ik u overeenkomstig uw zonden zeven *keer* harder slaan.
22. Ik zal de dieren van het veld op u afsturen en die zullen u van kinderen beroven, uw vee uitroeien en u *in aantal zó* verminderen, dat uw wegen er verlaten bij liggen.
23. En als u zich hierdoor *nog* niet laat bestraffen en tegen Mij blijft ingaan,
24. dan zal Ik Zelf ook tegen u ingaan en zal Ik Zelf u vanwege uw zonden ook zeven *keer* harder slaan.
25. Dan breng Ik *het* zwaard over u, dat de wraak van het verbond voltrekt. Wanneer u zich dan in uw steden verzamelt, zal ik de pest in uw midden sturen. U zult in de hand van de vijand overgegeven worden.
26. Wanneer Ik het u aan brood laat ontbreken, dan zullen tien vrouwen uw brood in één oven bakken en zij zullen uw brood in afgewogen *hoeveelheden* moeten teruggeven. U zult eten, maar niet verzadigd worden.
27. Als u dan hierom *nog* niet naar Mij luistert en u tegen Mij blijft ingaan,
28. dan zal Ik met grimmigheid tegen u ingaan en zal Ik Zelf u vanwege uw zonden ook zeven *keer* erger straffen.
29. U zult dan het vlees van uw *eigen* zonen eten, en het vlees van uw *eigen* dochters zult u eten.
30. Ik zal uw *offer*hoogten wegvagen en uw wierookaltaren uitroeien. Ik zal uw dode lichamen op de dode lichamen van uw stinkgoden werpen en Mijn ziel zal van u walgen.
31. Ik zal van uw steden een puinhoop maken en uw heiligdommen verwoesten. Ik wil de aangename geur *van* uw *offers* niet ruiken.
32. Ik Zelf zal het land verwoesten, zodat uw vijanden die daarin zijn gaan wonen, zich erover zullen ontzetten.
33. Ik zal u dan onder de heidenvolken verstrooien en Ik zal achter u een zwaard trekken. Uw land zal een woestenij worden en uw steden een puinhoop.
34. Dan zal het land behagen scheppen in zijn sabbats*jaren*, alle dagen dat het verwoest ligt en u in het land van uw vijanden bent. Dan zal het land rusten en zal het behagen scheppen in zijn sabbats*jaren*.
35. Alle dagen dat het verwoest ligt, zal het rusten, omdat het niet rustte gedurende uw sabbatten, toen u het bewoonde.
36. En wie van u overgebleven zijn, zal Ik in de landen van hun vijanden angst inboezemen, zodat het geritsel van een opdwarrelend blaadje hen *al* opjagen zal. Zij zullen op de vlucht slaan alsof ze voor een zwaard op de vlucht slaan, en neervallen, terwijl niemand *hen* opjaagt.
37. Zij zullen over elkaar struikelen alsof ze zich voor een zwaard *uit de voeten maken*, terwijl niemand *hen* opjaagt. U zult geen stand kunnen houden tegen uw vijanden,
38. maar u zult omkomen onder de heidenvolken en het land van uw vijanden zal u verslinden.
39. En wie van u overgebleven zijn, zullen vanwege hun ongerechtigheid wegkwijnen in de landen van uw vijanden. Ja, ook vanwege de ongerechtigheden van hun vaderen zullen zij met hen wegkwijnen.
40. Wanneer zij hun ongerechtigheid zullen belijden, mét de ongerechtigheid van hun vaderen, hun trouwbreuk, die zij tegen Mij gepleegd hebben, en ook dat zij tegen Mij zijn ingegaan,
41. - zodat Ik ook Zelf tegen hen inging en hen in het land van hun vijanden bracht - of *wanneer* dan hun onbesneden hart vernederd wordt en zij behagen scheppen in de straf voor hun ongerechtigheid,
42. dan zal Ik denken aan Mijn verbond met Jakob. En ook aan Mijn verbond met Izak, en ook aan Mijn verbond met Abraham zal Ik denken, en Ik zal denken aan het land.
43. Terwijl het land door hen verlaten is en behagen schept in zijn sabbats*jaren* - het ligt er immers omwille van hen verlaten bij - hebben zijzelf behagen in de straf voor hun ongerechtigheid, omdat, ja, omdat zij Mijn bepalingen verwierpen en hun ziel van Mijn verordeningen walgde.
44. Maar bovendien: wanneer zij in het land van hun vijanden zijn, dan zal Ik hen niet verwerpen en niet van hen walgen door hen te vernietigen *en* Mijn verbond met hen te verbreken, want Ik ben de HEERE, hun God.
45. Ik zal ter wille van hen denken aan het verbond met de voorouders, die Ik voor de ogen van de heidenvolken uit het land Egypte geleid heb om hun tot een God te zijn. Ik ben de HEERE.
46. Dit zijn de verordeningen, de bepalingen en de wetten die de HEERE gegeven heeft, *over de verhouding* tussen Hem en de Israëlieten, op de berg Sinaï, door de dienst van Mozes.
