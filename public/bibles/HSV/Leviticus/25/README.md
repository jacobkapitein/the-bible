#Leviticus 25
1. De HEERE sprak tot Mozes bij de berg Sinaï:
2. Spreek tot de Israëlieten, en zeg tegen hen: Wanneer u gekomen bent in het land dat Ik u geven zal, dan moet het land rust krijgen, een sabbat voor de HEERE.
3. Zes jaar mag u uw akker bezaaien, zes jaar mag u uw wijngaard snoeien en de opbrengst ervan inzamelen.
4. Maar in het zevende jaar moet het voor het land sabbat zijn, een periode van volledige rust, een sabbat voor de HEERE. Uw akker mag u niet bezaaien en uw wijngaard mag u niet snoeien.
5. Wat er na uw *laatste* oogst *nog* opkomt, mag u niet oogsten, en de druiven van uw ongesnoeide wijnstok mag u niet plukken. Het is een jaar van volkomen rust voor het land.
6. *De opbrengst van* de sabbat van het land zal voor u als voedsel dienen: voor u en uw slaaf en uw slavin, uw dagloner en uw bijwoner, die bij u als vreemdeling verblijven.
7. Ook voor uw vee en voor de *wilde* dieren die in uw land *leven*, mag heel de opbrengst ervan als voedsel dienen.
8. Verder moet u voor uzelf zeven sabbatsjaren tellen, zeven keer zeven jaar, zodat de perioden van de zeven sabbatsjaren negenenveertig jaar voor u zijn.
9. Dan moet u in de zevende maand, op de tiende *dag* van de maand, bazuingeschal laten klinken. Op de Verzoendag moet u de bazuin in heel uw land laten klinken.
10. U moet het vijftigste jaar heiligen en vrijlating in het land uitroepen voor alle bewoners ervan. Het is jubeljaar voor u: ieder zal terugkeren naar zijn *eigen* bezit en ieder zal terugkeren naar zijn familie.
11. Elk vijftigste jaar moet jubeljaar voor u zijn. U mag *dan* niet zaaien, niet oogsten wat er na uw *laatste* oogst *nog* opkomt, en *de druiven* van uw ongesnoeide wijnstok mag u niet plukken,
12. want het is jubeljaar. Het moet heilig voor u zijn. U mag van de akker eten wat het uit zichzelf opbrengt.
13. In dit jubeljaar mag u terugkeren, ieder naar zijn *eigen* bezit.
14. Wanneer u dan aan uw naaste iets verkoopt wat verkocht kan worden, of *iets* uit het bezit van uw naaste koopt, mag u elkaar niet uitbuiten.
15. Overeenkomstig het aantal jaren vanaf het jubeljaar moet u van uw naaste kopen en overeenkomstig het aantal opbrengstjaren moet hij het aan u verkopen.
16. Bij een groot aantal jaren moet u de prijs ervan hoger stellen, en bij een klein aantal jaren moet u de prijs ervan verlagen, want hij verkoopt u het aantal opbrengsten.
17. En niemand mag zijn naaste uitbuiten. Vrees echter uw God, want Ik ben de HEERE, uw God.
18. U moet Mijn verordeningen houden en Mijn bepalingen in acht nemen en ze houden. Dan zult u onbezorgd in het land wonen.
19. En het land zal zijn vruchten geven, zodat u tot verzadiging toe kunt eten. U zult er onbezorgd kunnen wonen.
20. En wanneer u zegt: Wat moeten wij in het zevende jaar eten? Zie, wij mogen niet zaaien en onze opbrengst niet inzamelen! -
21. dan zal Ik Mijn zegen over u in het zesde jaar gebieden, zodat het een opbrengst geeft, *genoeg* voor drie jaar,
22. zodat u het achtste jaar *opnieuw* kunt zaaien, terwijl u van de oude opbrengst kunt eten tot het negende jaar toe. Tot de *nieuwe* opbrengst van *het land* binnenkomt, kunt u van de oude eten.
23. Verder mag het land niet voor altijd verkocht worden, want het land behoort Mij toe. U bent immers vreemdelingen en bijwoners bij Mij.
24. In heel het land dat u bezit, moet u de loskoping van het land toestaan.
25. Wanneer uw broeder in armoede raakt en *een deel* van zijn bezit moet verkopen, dan moet zijn losser komen die nauw aan hem verwant is, en vrijkopen wat zijn broeder heeft verkocht.
26. En wanneer iemand geen losser heeft en zijn vermogen toereikend is, zodat hij over voldoende *middelen* beschikt voor zijn loskoping,
27. dan moet hij de jaren berekenen dat het verkocht is geweest, en het verschil vergoeden aan de man aan wie hij het verkocht had. Dan zal hij naar zijn bezit terugkeren.
28. Maar als hij over onvoldoende middelen beschikt om hem te vergoeden, dan blijft het verkochte in handen van de koper ervan, tot het jubeljaar toe. Maar in het jubeljaar komt het vrij en keert hij terug naar zijn bezit.
29. En wanneer iemand een woonhuis verkoopt *in* een ommuurde stad, dan geldt het recht op loskoping ervan tot het jaar *na* de verkoop ervan voorbij is. *Al die* dagen geldt zijn recht op loskoping.
30. Maar als het niet ingelost wordt voordat het volledige jaar voor hem voorbij is, dan behoort het huis dat in de ommuurde stad staat, voor altijd hem toe die het gekocht heeft, *al* zijn generaties door. Het mag *ook* in het jubeljaar niet vrijkomen.
31. De huizen *in* de dorpen die niet ommuurd zijn, moeten echter tot het akkerland gerekend worden. Hiervoor geldt het recht op loskoping, en in het jubeljaar komt het vrij.
32. Wat de steden van de Levieten betreft, de huizen die zij in *die* steden in bezit hebben, *daarvoor* geldt voor de Levieten een eeuwig recht op loskoping.
33. Als *iemand* van de Levieten het vrijkoopt, dan moet het huis dat verkocht is in de stad waar zijn bezit is, in het jubeljaar vrijkomen, want de huizen van de steden van de Levieten gelden als hun bezit in het midden van de Israëlieten.
34. De weidegrond die bij hun steden hoort, mag niet verkocht worden, want die is voor hen een eeuwig bezit.
35. En wanneer uw broeder in armoede raakt en met lege handen staat, dan moet u hem steunen, *ook als* hij een vreemdeling en bijwoner is, zodat hij bij u in leven blijft.
36. U mag geen rente of winst van hem nemen, maar u moet uw God vrezen, zodat uw broeder bij u in leven blijft.
37. U mag uw geld niet met rente aan hem lenen en u mag uw voedsel niet tegen winst geven.
38. Ik ben de HEERE, uw God, Die u uit het land Egypte geleid heeft om u het land Kanaän te geven om u tot een God te zijn.
39. En wanneer uw broeder bij u in armoede raakt en zich aan u verkocht heeft, *dan* mag u hem geen slavenarbeid laten verrichten.
40. Als een dagloner, als een bijwoner moet hij bij u zijn. Tot het jubeljaar is hij bij u in dienst.
41. Dan mag hij bij u vertrekken, hij en zijn kinderen met hem, en hij mag naar zijn familie terugkeren en terugkeren naar het bezit van zijn vaderen.
42. Want zij zijn Mijn dienaren, die Ik uit het land Egypte heb geleid. Zij mogen niet verkocht worden zoals men een slaaf verkoopt.
43. U mag niet met harde *hand* over hem heersen, maar u moet uw God vrezen.
44. Wat uw slaaf of uw slavin betreft die u toebehoren, zij moeten *afkomstig* zijn uit de heidenvolken die rondom u zijn. Van hen mag u een slaaf of slavin kopen.
45. U mag hen verder ook kopen van de nakomelingen van de bijwoners die bij u als vreemdeling verblijven, uit hen die bij u zijn en uit hun familie, die zij in uw land verwekt hebben. Zij mogen voor u als bezit dienen.
46. U mag hen als erfbezit aan uw kinderen na u nalaten om *hen* als bezit te erven. U moet hen voor altijd laten dienen, maar over uw broeders, de Israëlieten, mag u niet - de een over de ander - met harde *hand* heersen.
47. En wanneer voor een vreemdeling of een bijwoner die bij u is, het vermogen toereikend is geworden, en uw *eigen* broeder die bij hem is, in armoede raakt, zodat hij zich heeft moeten verkopen aan de vreemdeling, de bijwoner die bij u is, of aan een afstammeling van de familie van de vreemdeling,
48. dan geldt voor hem het recht op loskoping, nadat hij zich heeft verkocht. Een van zijn broers mag hem vrijkopen,
49. of zijn oom of een zoon van zijn oom mag hem vrijkopen, of *een* van zijn naaste bloedverwanten, uit zijn *eigen* familie, mag hem vrijkopen, of hij mag zichzelf vrijkopen *als* zijn *eigen* vermogen toereikend is.
50. Hij moet dan samen met hem die hem gekocht heeft, *het aantal jaren* berekenen vanaf het jaar dat hij zich aan hem verkocht heeft, tot het jubeljaar. Zijn verkoopsom moet namelijk overeenkomstig het aantal jaren zijn. Als de dagen van een dagloner zal het bij hem zijn.
51. Als er nog vele jaren zijn, moet hij dienovereenkomstig zijn loskoping vergoeden van het geld waarvoor hij was verkocht.
52. En als er nog weinig jaren overblijven tot het jubeljaar, dan moet hij *dat* met hem berekenen. Overeenkomstig zijn jaren moet hij zijn loskoping vergoeden.
53. Hij moet als een dagloner jaar op jaar bij hem blijven. Men mag onder uw ogen niet met harde *hand* over hem heersen.
54. Maar als hij op deze manier niet kan worden vrijgekocht, dan mag hij in het jubeljaar vertrekken, hij en zijn kinderen met hem.
55. Want de Israëlieten behoren Mij als dienaren toe. Zij zijn Mijn dienaren, die Ik uit het land Egypte geleid heb. Ik ben de HEERE, uw God.
