#Leviticus 4
1. De HEERE sprak tot Mozes:
2. Spreek tot de Israëlieten en zeg: Als een persoon zondigt door een onopzettelijke overtreding van enig gebod van de HEERE, *iets* wat niet gedaan mag worden, maar wat hij *toch* doet tegen één van de *geboden*
3. - *ook* als de priester, de gezalfde, gezondigd heeft, zodat het volk schuldig wordt - dan moet hij voor zijn zonde, die hij begaan heeft, als zondoffer aan de HEERE een jonge stier aanbieden - het jong van een rund - zonder enig gebrek.
4. Dan moet hij de jonge stier bij de ingang van de tent van ontmoeting voor het aangezicht van de HEERE brengen, zijn hand op de kop van de jonge stier leggen en de jonge stier slachten voor het aangezicht van de HEERE.
5. Vervolgens moet de priester, de gezalfde, *een deel* van het bloed van de jonge stier nemen en het naar de tent van ontmoeting brengen.
6. Dan moet de priester zijn vinger in het bloed dopen en *een deel* van het bloed moet hij zeven keer sprenkelen voor het aangezicht van de HEERE, namelijk vóór het voorhangsel van het heilige.
7. En de priester moet *een deel* van het bloed strijken op de horens van het altaar voor het geurige reukwerk, dat in de tent van ontmoeting staat voor het aangezicht van de HEERE. En hij moet al het *overige* bloed van de jonge stier uitgieten aan de voet van het brandofferaltaar, dat *bij* de ingang van de tent van ontmoeting staat.
8. Verder moet hij al het vet van de jonge stier van het zondoffer omhoogheffen, het vet dat de ingewanden bedekt en al het vet dat aan de ingewanden vastzit,
9. dan de beide nieren met het vet dat eraan vastzit, tegen de lendenen aan, en de kwab aan de lever, die hij tegelijk met de nieren moet verwijderen,
10. net zoals het van het rund van het dankoffer omhooggeheven wordt. De priester moet dat vervolgens op het brandofferaltaar in rook laten opgaan.
11. Maar de huid van de jonge stier en al zijn vlees, met zijn kop en met zijn poten, en zijn ingewanden en zijn mest,
12. dus heel de jonge stier, moet hij naar buiten brengen, tot buiten het kamp, naar een reine plaats, naar de stortplaats van de as. Dan moet hij hem op hout met vuur verbranden. Op de stortplaats van de as moet hij verbrand worden.
13. Als echter heel de gemeenschap van Israël zonder opzet gezondigd heeft en de zaak voor de ogen van de gemeente verborgen is gebleven, en zij iets gedaan hebben *tegen* enig gebod van de HEERE, wat niet gedaan mag worden, en *dus* schuldig zijn geworden,
14. en als de zonde die zij daartegen begaan hebben, bekend is geworden, dan moet de gemeente een jonge stier - het jong van een rund - als zondoffer aanbieden en die vóór de tent van ontmoeting brengen.
15. Vervolgens moeten de oudsten van de gemeenschap hun handen op de kop van de jonge stier leggen, voor het aangezicht van de HEERE. Daarna moet men de jonge stier slachten voor het aangezicht van de HEERE.
16. Dan moet de priester, de gezalfde, *een deel* van het bloed van de jonge stier naar de tent van ontmoeting brengen.
17. En de priester moet zijn vinger in *een deel* van het bloed dopen en *dat* zeven keer sprenkelen voor het aangezicht van de HEERE, namelijk vóór het voorhangsel.
18. *Een deel* van het bloed moet hij dan op de horens van het altaar strijken dat voor het aangezicht van de HEERE is, in de tent van ontmoeting. En al het *overige* bloed moet hij uitgieten aan de voet van het brandofferaltaar, dat *bij* de ingang van de tent van ontmoeting staat.
19. Verder moet hij ook al zijn vet eruit omhoogheffen en op het altaar in rook laten opgaan.
20. Hij moet dan met de jonge stier doen net zoals hij met de jonge stier van het zondoffer gedaan heeft. Zo moet hij ermee doen. Zo zal de priester voor hen verzoening doen, en het zal hun vergeven worden.
21. Vervolgens moet hij de jonge stier naar buiten brengen, tot buiten het kamp, en hem verbranden, net zoals hij de eerste jonge stier verbrand heeft. Het is een zondoffer van de gemeente.
22. Als een leider gezondigd heeft en zonder opzet tegen een van alle geboden van de HEERE zijn God iets gedaan heeft wat niet gedaan mag worden, zodat hij schuldig is,
23. of *als* zijn zonde, die hij daartegen begaan heeft, hem *later* bekendgemaakt wordt, dan moet hij zijn offergave brengen: een geitenbok, een mannetje zonder enig gebrek.
24. Dan moet hij zijn hand op de kop van de bok leggen en hem slachten op de plaats waar men het brandoffer slacht voor het aangezicht van de HEERE. Het is een zondoffer.
25. Vervolgens moet de priester met zijn vinger *een deel* van het bloed van het zondoffer nemen en *het* op de horens van het brandofferaltaar strijken. Hij moet het *overige* bloed aan de voet van het brandofferaltaar uitgieten.
26. Verder moet hij al het vet ervan op het altaar in rook laten opgaan, net zoals het vet van het dankoffer. Zo zal de priester voor hem verzoening van zijn zonden doen, en het zal hem vergeven worden.
27. Als één persoon uit de bevolking van het land zonder opzet gezondigd heeft omdat hij iets gedaan heeft *tegen* een van de geboden van de HEERE, *iets* wat niet gedaan mag worden, zodat hij schuldig is geworden,
28. of *als* zijn zonde die hij begaan heeft, hem *later* bekendgemaakt wordt, dan moet hij zijn offergave brengen: een geit, een vrouwtje zonder enig gebrek, voor zijn zonde, die hij begaan heeft.
29. Dan moet hij zijn hand op de kop van het zondoffer leggen, en men moet dat zondoffer slachten op de plaats van het brandoffer.
30. Vervolgens moet de priester met zijn vinger *een deel* van haar bloed nemen en het op de horens strijken van het brandofferaltaar. En al haar *overige* bloed moet hij aan de voet van het altaar uitgieten.
31. Verder moet hij al het vet ervan verwijderen, net zoals het vet van het dankoffer verwijderd wordt. En de priester moet het op het altaar in rook laten opgaan als een aangename geur voor de HEERE. Zo zal de priester verzoening voor hem doen, en het zal hem vergeven worden.
32. Als hij nu een lam brengt als zijn offergave voor een zondoffer, moet het een vrouwtje zijn dat hij brengt, zonder enig gebrek.
33. Dan moet hij zijn hand op de kop van het zondoffer leggen en het slachten als een zondoffer op de plaats waar men het brandoffer slacht.
34. Vervolgens moet de priester met zijn vinger *een deel* van het bloed van het zondoffer nemen en het op de horens van het brandofferaltaar strijken. En al zijn *overige* bloed moet hij aan de voet van het altaar uitgieten.
35. Verder moet hij al het vet ervan verwijderen, net zoals het vet verwijderd wordt van het lam van het dankoffer. De priester moet het op het altaar in rook laten opgaan, op de vuuroffers van de HEERE. Zo zal de priester verzoening voor hem doen over zijn zonde, die hij begaan heeft, en het zal hem vergeven worden.
