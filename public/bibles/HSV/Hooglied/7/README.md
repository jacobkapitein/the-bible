#Hooglied 7
1. Hoe mooi zijn uw schreden in *uw* sandalen, vorstendochter. De rondingen van uw heupen zijn als halssieraden, het werk van kunstenaarshanden. 
2. Uw navel is *als* een ronde schaal waarin geen gemengde wijn ontbreekt. Uw buik is *als* een hoop tarwe, omgeven door lelies. 
3. Uw beide borsten zijn als twee kalfjes, de tweeling van een gazelle. 
4. Uw hals is als de ivoren toren, uw ogen zijn *als* de vijvers te Hesbon bij de poort Bath-Rabbim. Uw neus is als de toren van de Libanon, die uitziet op Damascus. 
5. Uw hoofd is op u als de Karmel en uw haartooi is als roodpurper, de Koning zit gevangen in de lokken. 
6. Wat bent u mooi, wat bent u lieflijk, liefste, vol van genot! 
7. De lengte van u is te vergelijken met een palmboom uw borsten met druiventrossen. 
8. Ik zei: Ik wil in de palmboom klimmen, zijn takken grijpen. Laten uw borsten toch zijn als trossen aan de wijnstok, de geur van uw neus als *die van* appels, 
9. en uw gehemelte als goede wijn. Die stroomt regelrecht naar mijn Liefste en druppelt *op* de lippen van de slapenden. 
10. Ik ben van mijn Liefste en Zijn begeerte gaat naar mij uit. 
11. Kom, mijn Liefste, laten wij naar buiten gaan, het veld in, laten wij overnachten in de dorpen. 
12. Laten wij vroeg opstaan *om* naar de wijngaarden *te gaan* om te zien of de wijnstok uitloopt, *of* de knoppen zich hebben geopend, *of* de granaatappelbomen gaan bloeien. Daar zal ik U mijn liefde geven. 
13. De liefdesappels geven *hun* geur en aan onze deuren hangen allerlei kostelijke vruchten, verse *en* ook oude. Mijn Liefste, die heb ik voor U bewaard!
