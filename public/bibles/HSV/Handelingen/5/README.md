#Handelingen 5
1. En een zekere man, van wie de naam Ananias was, verkocht samen met zijn vrouw Saffira een eigendom,
2. en hield *een deel* van de opbrengst achter, ook met medeweten van zijn vrouw, en hij bracht een bepaald gedeelte en legde *dat* aan de voeten van de apostelen.
3. En Petrus zei: Ananias, waarom heeft de satan uw hart vervuld, zodat u gelogen hebt tegen de Heilige Geest en *een deel* achtergehouden hebt van de opbrengst van het stuk grond?
4. Als het *onverkocht* gebleven was, bleef het dan niet van u, en toen het verkocht was, bleef *de opbrengst* dan niet tot uw beschikking? Waarom toch hebt u deze daad in uw hart voorgenomen? U hebt niet tegen mensen gelogen, maar tegen God.
5. Toen Ananias deze woorden hoorde, viel hij neer en gaf de geest. En er ontstond grote vrees bij allen die dit hoorden.
6. En de jonge mannen stonden op, legden hem af, droegen *hem* naar buiten en begroeven *hem*.
7. En het gebeurde na verloop van ongeveer drie uur dat ook zijn vrouw daar binnenkwam, zonder te weten wat er gebeurd was.
8. En Petrus antwoordde haar: Zeg mij, hebt u beiden het land voor zoveel verkocht? En zij zei: Ja, voor zoveel.
9. Petrus zei tegen haar: Waarom toch hebt u met elkaar afgesproken de Geest van de Heere te verzoeken? Zie, de voeten van hen die uw man begraven hebben, zijn voor de deur en zullen u *ook* uitdragen.
10. En zij viel onmiddellijk voor zijn voeten neer en gaf de geest. En toen de jongemannen binnengekomen waren, troffen zij haar dood aan, en zij droegen *haar* naar buiten en begroeven *haar* bij haar man.
11. En er kwam grote vrees over heel de gemeente en over allen die dit hoorden.
12. En er gebeurden door de handen van de apostelen veel tekenen en wonderen onder het volk; en zij waren allen eensgezind *bijeen* in de zuilengang van Salomo.
13. En van de anderen durfde niemand zich *daar* bij hen aan te sluiten, maar het volk had grote achting voor hen.
14. En er werden er steeds meer toegevoegd die in de Heere geloofden, menigten van zowel mannen als vrouwen,
15. zodat zij de zieken naar buiten droegen op de straten en *hen* op bedden en ligmatten legden, opdat, wanneer Petrus *voorbij*kwam, ook maar *zijn* schaduw op iemand van hen zou kunnen vallen.
16. En ook de menigte uit de steden in de omgeving kwam gezamenlijk naar Jeruzalem. Men bracht zieken en hen die door onreine geesten gekweld werden, en zij werden allen genezen.
17. Maar de hogepriester stond op, en allen die bij hem waren (dit was de sekte van de Sadduceeën) en zij werden vervuld met afgunst.
18. En zij sloegen hun handen aan de apostelen en zetten hen *vast* in de openbare gevangenis.
19. Maar een engel van de Heere opende 's nachts de deuren van de gevangenis, bracht hen naar buiten en zei:
20. Ga in de tempel staan en spreek tot het volk al de woorden van dit leven.
21. Toen zij *dit* gehoord hadden, gingen zij tegen de ochtend de tempel in en gaven onderwijs. En de hogepriester en zij die bij hem waren, kwamen *samen*, riepen de Raad en al de oudsten van de Israëlieten bijeen en stuurden *dienaars* naar de gevangenis om hen te halen.
22. Maar toen de dienaars daar kwamen, vonden zij hen niet in de gevangenis, dus keerden zij terug en berichtten:
23. Wij stelden wel vast dat de gevangenis met alle zorgvuldigheid afgesloten was en dat de bewakers buiten voor de deuren stonden, maar toen wij *die* geopend hadden, troffen wij binnen niemand aan.
24. Toen de *hoge*priester, de bevelhebber van de tempel*wacht* en de overpriesters deze woorden hoorden, vroegen zij zich met betrekking tot hen vertwijfeld af wat dit moest worden.
25. En er kwam iemand die hun berichtte: Zie, de mannen die u in de gevangenis gezet hebt, staan in de tempel en onderwijzen het volk.
26. Toen ging de bevelhebber *er* met de dienaars heen en bracht hen zonder geweld mee, want zij waren bevreesd voor het volk dat ze anders gestenigd zouden worden.
27. En toen zij hen *er* gebracht hadden, leidden zij hen voor de Raad. En de hogepriester vroeg hun:
28. Hebben wij u niet ten strengste bevolen dat u in deze Naam niet zou onderwijzen? En zie, u hebt met deze leer van u Jeruzalem vervuld en u wilt het bloed van deze Mens over ons brengen.
29. Maar Petrus en de apostelen antwoordden en zeiden: Men moet aan God meer gehoorzaam zijn dan aan mensen.
30. De God van onze vaderen heeft Jezus opgewekt, Die u omgebracht hebt door *Hem* aan een *kruis*hout te hangen.
31. Deze *Jezus* heeft God door Zijn rechter*hand* verhoogd *tot* een Vorst en Zaligmaker, om Israël bekering te geven en vergeving van zonden.
32. En wij zijn Zijn getuigen van deze dingen, en ook de Heilige Geest, Die God gegeven heeft aan hen die Hem gehoorzaam zijn.
33. Toen zij *dit* hoorden, barstten zij *van woede* en maakten zij plannen om hen te doden.
34. Maar er stond iemand op in de Raad, een Farizeeër van wie de naam Gamaliël was, een leraar van de wet, die in hoge achting stond bij heel het volk. Hij gaf opdracht dat men de apostelen even buiten zou doen *staan*.
35. En hij zei tegen hen: Israëlitische mannen, wees op uw hoede *en bedenk* wat u met deze mensen wilt gaan doen.
36. Want vóór deze dagen stond Theudas op, die zei dat hij wat was, en hij had een aanhang van ongeveer vierhonderd man; maar hij is omgebracht en allen die naar hem luisterden, zijn verstrooid en tot niets geworden.
37. Na hem stond Judas de Galileeër op, in de dagen van de inschrijving, en hij maakte veel volk afvallig, dat hem volgde; en deze is ook omgekomen, en allen die naar hem luisterden, zijn uiteengedreven.
38. En nu zeg ik u: Houd u ver van deze mensen en laat hen *gaan*, want als dit voornemen of dit werk van mensen afkomstig is, dan zal het afgebroken worden,
39. maar als het van God afkomstig is, kunt u dat niet afbreken, opdat u niet misschien ook tegen God blijkt te strijden.
40. En zij lieten zich door hem overtuigen; en toen zij de apostelen bij zich geroepen hadden, geselden zij hen en geboden *hun* dat zij niet zouden spreken in de Naam van Jezus, en zij lieten *hen* gaan.
41. Zij dan gingen weg uit de tegenwoordigheid van de Raad en waren verblijd dat zij waardig geacht waren, omwille van Zijn Naam smaadheid te lijden.
42. En zij hielden niet op iedere dag in de tempel en bij de huizen onderwijs te geven en Jezus Christus te verkondigen.
