#Handelingen 3
1. Petrus nu en Johannes gingen samen naar de tempel tijdens het uur van het gebed, het negende *uur*.
2. En een man die vanaf de moederschoot kreupel was, werd *daarheen* gedragen. Men zette hem dagelijks bij de tempelpoort die de Schone genoemd wordt, om een liefdegave te vragen aan hen die de tempel binnengingen.
3. Toen hij Petrus en Johannes zag op het moment dat zij de tempel zouden binnengaan, vroeg hij of hij een liefdegave mocht ontvangen.
4. En Petrus keek hem met Johannes doordringend aan en zei: Kijk ons aan!
5. En hij hield *de ogen* op hen gericht, omdat hij verwachtte iets van hen te ontvangen.
6. Petrus zei echter: Zilver en goud heb ik niet, maar wat ik heb, dat geef ik u: in de Naam van Jezus Christus de Nazarener, sta op en ga lopen!
7. En hij greep hem bij de rechterhand en richtte *hem* op, en onmiddellijk werden zijn voeten en enkels vast.
8. En met een sprong stond hij *overeind* en liep rond, en hij ging met hen de tempel in, lopend en springend en God lovend.
9. En al het volk zag hem lopen en God loven.
10. En zij wisten dat hij degene was die voor een liefdegave bij de Schone Poort van de tempel gezeten had; en zij werden vervuld met verbazing en ontsteltenis over wat er met hem gebeurd was.
11. En terwijl de kreupele, die genezen was, Petrus en Johannes vasthield, stroomde al het volk bij hen samen in de zuilengang die *de zuilengang* van Salomo genoemd wordt, en verbaasde zich.
12. Toen Petrus *dat* zag, antwoordde hij het volk: Israëlitische mannen, waarom verwondert u zich hierover, of waarom kijkt u ons *zo* doordringend aan, alsof wij door onze eigen kracht of godsvrucht hebben bewerkstelligd dat deze *man* nu loopt?
13. De God van Abraham, Izak en Jakob, de God van onze vaderen, heeft Zijn Kind Jezus verheerlijkt, Die u hebt overgeleverd. U hebt Hem verloochend vóór Pilatus, toen die oordeelde dat men *Hem* zou loslaten.
14. U echter hebt de Heilige en Rechtvaardige verloochend en gevraagd dat u een moordenaar geschonken zou worden,
15. maar de Vorst van het leven hebt u gedood, Die God uit de doden opgewekt heeft, waarvan wij getuigen zijn.
16. En Zijn Naam heeft deze *man*, die u ziet en kent, sterk gemaakt door het geloof in Zijn Naam. En het geloof dat *er is* door Hem, heeft hem in aanwezigheid van u allen deze volkomen gezondheid gegeven.
17. En nu weet ik, broeders, dat u *het* uit onwetendheid gedaan hebt, evenals uw leiders,
18. maar God heeft op die manier vervuld wat Hij bij monde van al Zijn profeten aangekondigd had, *namelijk* dat de Christus lijden zou.
19. Kom dus tot inkeer en bekeer u, opdat uw zonden uitgewist worden en er tijden van verkwikking zullen komen van het aangezicht van de Heere,
20. en Hij Jezus Christus zal zenden, Die tevoren aan u verkondigd is.
21. Hem moet de hemel ontvangen tot de tijden waarin alle dingen worden hersteld, waarover God gesproken heeft bij monde van al Zijn heilige profeten door de eeuwen heen.
22. Want Mozes heeft tegen de vaderen gezegd: De Heere, uw God, zal voor u een Profeet laten opstaan uit uw broeders, zoals ik; naar Hem moet u luisteren in alles wat Hij tot u zal spreken.
23. En het zal *zo* zijn dat al wie niet geluisterd zal hebben naar deze Profeet, uit het volk uitgeroeid zal worden.
24. En ook al de profeten vanaf Samuel en zovelen als er daarna gesproken hebben, hebben deze dagen aangekondigd.
25. U bent kinderen van de profeten en van het verbond dat God met onze vaderen sloot, toen Hij tegen Abraham zei: En in uw Nageslacht zullen alle geslachten van de aarde gezegend worden.
26. God, Die Zijn Kind Jezus heeft doen opstaan, heeft Hem eerst naar u gezonden om u hierin te zegenen dat Hij ieder *van u* zou afbrengen van zijn slechte daden.
