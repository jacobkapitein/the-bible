#Handelingen 18
1. En hierna ging Paulus uit Athene weg en kwam in Korinthe.
2. En hij trof *er* een Jood aan van wie de naam Aquila was, afkomstig uit Pontus, die onlangs uit Italië gekomen was, en Priscilla, zijn vrouw (omdat Claudius bevolen had dat al de Joden uit Rome weg moesten gaan) en hij ging naar hen toe.
3. En omdat hij hetzelfde beroep uitoefende, bleef hij bij hen en werkte *er*; want zij waren tentenmakers van beroep.
4. En hij sprak iedere sabbat in de synagoge en *probeerde* Joden en Grieken te overtuigen.
5. En nadat Silas en Timotheüs uit Macedonië gekomen waren, werd Paulus er door de Geest toe aangezet tegenover de Joden te getuigen dat Jezus de Christus is.
6. Maar toen zij zich verzetten en lasterden, schudde hij *het stof van zijn* kleren en zei tegen hen: Uw bloed *zij* op uw hoofd, ik ben rein; vanaf nu zal ik naar de heidenen gaan.
7. En hij vertrok vandaar en kwam in het huis van iemand met de naam Justus, die God diende *en* van wie het huis aan de synagoge grensde.
8. En Crispus, het hoofd van de synagoge, geloofde met heel zijn huis in de Heere; en velen van de Korinthiërs die *Paulus* hoorden, geloofden en werden gedoopt.
9. En de Heere zei 's nachts door een visioen tegen Paulus: Wees niet bevreesd, maar spreek en zwijg niet,
10. want Ik ben met u en niemand zal *de hand* aan u slaan om u kwaad te doen, want Ik heb veel volk in deze stad.
11. En hij verbleef *daar* een jaar en zes maanden en gaf in hun midden onderwijs in het Woord van God.
12. Maar toen Gallio stadhouder van Achaje was, stonden de Joden eensgezind tegen Paulus op en brachten hem voor de rechterstoel.
13. Zij zeiden: Deze *man* haalt de mensen over om God te dienen in strijd met de wet.
14. Maar toen Paulus *zijn* mond wilde openen, zei Gallio tegen de Joden: Als er een of ander onrecht of een misdrijf *begaan* was, o Joden, dan zou ik u met reden verdragen;
15. maar als er een geschilpunt is over een woord, over namen en *over* de wet die onder u geldt, dan moet u *het* zelf maar zien; want ik wil over deze dingen geen rechter zijn.
16. En hij joeg hen van de rechterstoel weg.
17. Toen grepen alle Grieken Sosthenes, het hoofd van de synagoge, en sloegen *hem* vóór de rechterstoel. Gallio trok zich echter niets van deze dingen aan.
18. En toen Paulus er nog vele dagen gebleven was, nam hij afscheid van de broeders en vertrok vandaar per schip, in gezelschap van Priscilla en Aquila, naar Syrië, nadat hij *zijn* hoofd in Kenchreeën *kaal*geschoren had. Hij had namelijk een gelofte *gedaan*.
19. En hij kwam in Efeze aan en liet hen daar *achter*; maar *zelf* ging hij de synagoge binnen en ging in gesprek met de Joden.
20. En toen zij hem vroegen langere tijd bij hen te blijven, stemde hij daar niet in toe.
21. Maar hij nam afscheid van hen en zei: Ik moet beslist het komende feest in Jeruzalem vieren, maar ik zal bij u terugkeren, als God het wil. En hij voer weg uit Efeze.
22. En toen hij in Caesarea aangekomen was, ging hij *naar Jeruzalem*, en na de gemeente gegroet te hebben, ging hij naar Antiochië.
23. En nadat hij *daar* enige tijd geweest was, vertrok hij en reisde vervolgens door het land van Galatië en Frygië en hij versterkte alle discipelen.
24. En een zekere Jood, van wie de naam Apollos was, een Alexandriër van afkomst, een welsprekend man, die kundig was op het gebied van de Schriften, kwam in Efeze aan.
25. Deze was in de weg van de Heere onderwezen en, omdat hij vurig van geest was, sprak en onderwees hij nauwkeurig de zaken van de Heere, maar hij wist alleen van de doop van Johannes.
26. En hij begon vrijmoedig te spreken in de synagoge. En toen Aquila en Priscilla hem gehoord hadden, namen zij hem apart en legden hem de weg van God nauwkeuriger uit.
27. En toen hij naar Achaje wilde reizen, bemoedigden de broeders *hem* en schreven aan de discipelen dat zij hem moesten ontvangen. En toen hij daar gekomen was, bood hij veel hulp aan hen die door de genade geloofden;
28. want hij bestreed de Joden krachtig in het openbaar door uit de Schriften te bewijzen dat Jezus de Christus is.
