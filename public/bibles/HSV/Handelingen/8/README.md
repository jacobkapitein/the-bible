#Handelingen 8
1. En Saulus stemde in met zijn dood. En er ontstond op die dag een grote vervolging tegen de gemeente die in Jeruzalem was; en zij werden allen verspreid over de landstreken van Judea en Samaria, behalve de apostelen.
2. En godvrezende mannen droegen Stefanus samen *naar het graf* en bedreven grote rouw over hem.
3. En Saulus begon de gemeente te verwoesten: hij ging de huizen binnen, sleepte mannen en vrouwen mee en leverde hen over in de gevangenis.
4. Zij dan die overal verspreid waren, trokken *het land* door en verkondigden het Woord.
5. En Filippus daalde af naar *de* stad van Samaria en predikte hun Christus.
6. En de menigten hielden zich eensgezind aan wat door Filippus gezegd werd, omdat zij luisterden en de tekenen zagen die hij deed.
7. Want bij velen die onreine geesten hadden, gingen *die er* onder luid schreeuwen uit; en veel verlamden en kreupelen werden genezen.
8. En er ontstond grote blijdschap in die stad.
9. En een zeker man, van wie de naam Simon was, bedreef *reeds hier*voor in de stad toverij en deed het volk van Samaria versteld staan, terwijl hij van zichzelf zei dat hij een groot *man* was.
10. Allen, van klein tot groot, hingen hem aan en zeiden: Deze *man* is de grote kracht van God.
11. En zij hingen hem aan, omdat hij hen lange tijd met toverijen versteld had doen staan.
12. Maar toen zij Filippus geloofden, die het Evangelie van het Koninkrijk van God en van de Naam van Jezus Christus verkondigde, werden zij gedoopt, zowel mannen als vrouwen.
13. En Simon geloofde zelf ook en nadat hij gedoopt was, bleef hij voortdurend bij Filippus; en toen hij de tekenen en grote krachten zag die er gebeurden, stond hij versteld.
14. Toen de apostelen die in Jeruzalem waren, hoorden dat Samaria het Woord van God aangenomen had, stuurden zij Petrus en Johannes naar hen toe,
15. en toen die aangekomen waren, baden zij voor hen dat zij *de* Heilige Geest mochten ontvangen.
16. (Want Hij was nog op niemand van hen gevallen, maar zij waren alleen gedoopt in de Naam van de Heere Jezus.)
17. Toen legden zij hun de handen op en zij ontvingen de Heilige Geest.
18. En toen Simon zag dat de Heilige Geest gegeven werd door middel van de handoplegging van de apostelen, bood hij hun geld aan,
19. en zei: Geef ook mij deze macht, opdat eenieder wie ik de handen opleg, de Heilige Geest ontvangt.
20. Maar Petrus zei tegen hem: Laat uw geld met u naar het verderf gaan, omdat u dacht dat Gods gave door geld verkregen wordt!
21. U hebt part noch deel aan deze zaak, want uw hart is niet oprecht voor God.
22. Bekeer u dan van deze slechtheid van u en bid God of deze gedachte van uw hart u misschien vergeven wordt.
23. Want ik zie dat u zo bitter als gal bent en een kluwen ongerechtigheid.
24. Maar Simon antwoordde en zei *tegen hen*: Bidt u voor mij tot de Heere, opdat mij niets overkomt van wat u gezegd hebt.
25. Toen zij dan getuigd hadden van het Woord van de Heere en het gesproken hadden, keerden zij terug naar Jeruzalem en verkondigden het Evangelie *in* veel dorpen van de Samaritanen.
26. En een engel van de Heere sprak tot Filippus en zei: Sta op en ga naar het zuiden, de weg op die van Jeruzalem afdaalt naar Gaza, die eenzaam is.
27. En hij stond op en vertrok; en zie, een Ethiopiër, een kamerheer *en* een machtig heer van de kandakè, de koningin van de Ethiopiërs, die heel haar schat*kist* beheerde en gekomen was om in Jeruzalem te aanbidden,
28. keerde terug, en hij zat op zijn wagen en las de profeet Jesaja.
29. En de Geest zei tegen Filippus: Ga ernaartoe en voeg u bij deze wagen.
30. En Filippus snelde ernaartoe, hoorde hem de profeet Jesaja lezen en zei: Begrijpt u ook wat u leest?
31. Maar hij zei: Hoe zou ik *dat* kunnen, als niemand mij de weg wijst? En hij verzocht Filippus op *de wagen* te klimmen en bij hem te komen zitten.
32. En het schriftgedeelte dat hij las, was dit: Hij is als een schaap naar de slachting geleid en zoals een lam stemmeloos is bij de scheerder, zo doet Hij Zijn mond niet open.
33. In Zijn vernedering is Zijn oordeel weggenomen en wie zal Zijn afkomst vertellen? Want Zijn leven wordt van de aarde weggenomen.
34. En de kamerheer antwoordde Filippus en zei: Ik vraag u, over wie zegt de profeet dit? Over zichzelf of over iemand anders?
35. En Filippus deed zijn mond open en, uitgaande van dat Schriftwoord, verkondigde hij hem Jezus.
36. En terwijl zij onderweg waren, kwamen zij bij een water. En de kamerheer zei: Kijk, daar is water; wat verhindert mij gedoopt te worden?
37. En Filippus zei: Als u met heel *uw* hart gelooft, is het geoorloofd. En hij antwoordde en zei: Ik geloof dat Jezus Christus de Zoon van God is.
38. En hij liet de wagen stilhouden, en zij daalden beiden af in het water, zowel Filippus als de kamerheer, en hij doopte hem.
39. En toen zij uit het water opgekomen waren, nam de Geest van de Heere Filippus weg; en de kamerheer zag hem niet meer, want hij vervolgde zijn weg met blijdschap.
40. Maar Filippus werd aangetroffen in Asdod; en terwijl hij *het land* doorging, verkondigde hij het Evangelie *in* alle steden, totdat hij in Caesarea kwam.
