#Handelingen 25
1. Festus dan ging, drie dagen nadat hij in de provincie gekomen was, vanuit Caesarea naar Jeruzalem.
2. En de hogepriester en de voornaamsten van de Joden verschenen voor hem *met een aanklacht* tegen Paulus en deden hem een verzoek:
3. Zij vroegen om een gunst ten nadele van *Paulus*, *namelijk* of hij hem naar Jeruzalem wilde ontbieden. Zij waren van plan een hinderlaag te leggen om hem onderweg te doden.
4. Maar Festus antwoordde dat Paulus in Caesarea in hechtenis werd gehouden en dat hij *daar* zelf met spoed naartoe zou reizen.
5. Hij zei: Laten zij onder u die *daartoe* in staat zijn, dan meereizen; en als er iets onbehoorlijks in deze man is, laten zij hem beschuldigen.
6. En nadat hij niet meer dan tien dagen bij hen doorgebracht had, ging hij naar Caesarea; *en* de volgende dag, toen hij op de rechterstoel zat, gaf hij bevel Paulus voor te leiden.
7. En toen hij daar gekomen was, gingen de Joden die uit Jeruzalem gekomen waren, om *hem* heen staan en brachten vele en zware beschuldigingen tegen Paulus in, die zij niet konden bewijzen.
8. Hij verdedigde zich *en zei*: Ik heb niet tegen de wet van de Joden, niet tegen de tempel, en ook niet tegen de keizer enige zonde bedreven.
9. Maar Festus, die de Joden een gunst wilde bewijzen, antwoordde Paulus en zei: Wilt u naar Jeruzalem gaan en daar in mijn tegenwoordigheid over deze zaken geoordeeld worden?
10. Maar Paulus zei: Ik sta voor de rechterstoel van de keizer en daar behoor ik geoordeeld te worden. Ik heb de Joden geen onrecht gedaan, zoals ook u heel goed weet.
11. Want als ik onrecht doe en iets gedaan heb wat de dood verdient, weiger ik niet te sterven; maar als er niets *waar* is van dat waarvan zij mij beschuldigen, kan niemand mij bij wijze van gunst aan hen uitleveren. Ik beroep mij op de keizer!
12. Toen antwoordde Festus, nadat hij met de raad gesproken had: U hebt u op de keizer beroepen? U zult naar de keizer gaan.
13. En toen er enkele dagen voorbijgegaan waren, kwamen koning Agrippa en Bernice in Caesarea aan om Festus te begroeten.
14. En toen zij daar verscheidene dagen doorbrachten, vertelde Festus de koning de zaken met betrekking tot Paulus en zei: Er is *hier* een man die door Felix als gevangene is achtergelaten,
15. om wie, toen ik in Jeruzalem was, de overpriesters en de oudsten van de Joden *voor mij* verschenen om zijn veroordeling te vragen.
16. Ik antwoordde hun dat de Romeinen niet de gewoonte hebben, bij wijze van gunst een mens tot de dood over te leveren, voordat de beschuldigde tegenover de beschuldigers heeft gestaan en gelegenheid gekregen heeft om zich te verdedigen tegen de beschuldiging.
17. Toen zij dan gezamenlijk hier gekomen waren, gunde ik mijzelf geen uitstel, maar ik ging de *dag* daarna op de rechterstoel zitten en gaf bevel de man voor te leiden.
18. De beschuldigers brachten echter, toen zij *hier* stonden, tegen hem geen beschuldiging naar voren over *de dingen* die ik vermoedde;
19. maar zij hadden met hem enkele geschilpunten over hun eigen godsdienst en over een zekere Jezus, die gestorven was, maar van wie Paulus beweerde dat Hij leeft.
20. En omdat ik in twijfel was over *wat ik* met het onderzoek van deze zaak *aan moest*, vroeg ik of hij naar Jeruzalem wilde gaan om daar over die dingen geoordeeld te worden.
21. En nadat Paulus zich beroepen had *op zijn recht* om in hechtenis te blijven totdat de verheven *keizer* van zijn zaak kennis zou kunnen nemen, gaf ik opdracht hem in hechtenis te houden totdat ik hem naar de keizer zou sturen.
22. En Agrippa zei tegen Festus: Ik zou die man ook zelf *wel* willen horen. En hij zei: Morgen zult u hem horen.
23. De volgende dag dan, toen Agrippa en Bernice met veel vertoon gekomen en het rechthuis binnengegaan waren, samen met de oversten en de mannen die de voornaamsten van de stad waren, werd Paulus op bevel van Festus voorgeleid.
24. En Festus zei: Koning Agrippa en alle mannen die met ons aanwezig zijn, hier ziet u hem om wie heel de Joodse menigte mij heeft aangesproken, zowel in Jeruzalem als hier, roepend dat hij niet langer behoort te leven.
25. Ik heb echter begrepen dat hij niets heeft gedaan wat de dood verdient, maar omdat hij zichzelf ook op de verheven *keizer* beroepen heeft, heb ik besloten hem te sturen.
26. Ik kan mijn heer niets met zekerheid over hem schrijven; daarom heb ik hem aan u *allen* voorgeleid en vooral aan u, koning Agrippa, opdat ik na gedaan onderzoek iets te schrijven heb.
27. Want het lijkt mij ongerijmd een gevangene te sturen zonder de beschuldigingen tegen hem te kennen te geven.
