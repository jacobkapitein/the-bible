#Handelingen 15
1. En enigen die uit Judea gekomen waren, leerden de broeders: Als u niet besneden wordt volgens het gebruik van Mozes, kunt u niet zalig worden.
2. Toen er dan van de kant van Paulus en Barnabas een niet geringe tegenstand en woordenstrijd tegen hen ontstond, bepaalden zij dat Paulus en Barnabas en enkele anderen uit hen in verband met dit geschilpunt naar de apostelen en ouderlingen in Jeruzalem zouden gaan.
3. Nadat zij dan door de gemeente uitgeleide gedaan waren, reisden zij door Fenicië en Samaria *en* vertelden over de bekering van de heidenen, en zij bezorgden al de broeders grote blijdschap.
4. Toen zij in Jeruzalem gekomen waren, werden zij ontvangen door de gemeente en de apostelen en de ouderlingen; en zij deden verslag van alles wat God door hen gedaan had.
5. Maar, *zeiden zij*, er zijn er enigen opgestaan onder de *aanhangers* van de sekte van de Farizeeën die gelovig zijn geworden, die zeggen dat men hen moet besnijden en moet gebieden de wet van Mozes in acht te nemen.
6. En de apostelen en de ouderlingen kwamen bijeen om deze zaak te bezien.
7. En toen *daarover* een heftige woordenstrijd ontstond, stond Petrus op en zei tegen hen: Mannenbroeders, u weet dat God lang geleden onder ons *mij* uitgekozen heeft, zodat de heidenen uit mijn mond het woord van het Evangelie zouden horen, en zouden geloven.
8. En God, de Kenner van de harten, heeft getuigenis aan hen gegeven door hun de Heilige Geest te geven, evenals aan ons;
9. en Hij heeft geen onderscheid gemaakt tussen ons en hen, en heeft hun hart door het geloof gereinigd.
10. Welnu dan, waarom verzoekt u God door een juk op de hals van de discipelen te leggen dat onze vaderen en ook wij niet hebben kunnen dragen?
11. Maar wij geloven door de genade van de Heere Jezus Christus op dezelfde wijze zalig te worden als ook zij.
12. En heel de menigte zweeg, en zij hoorden Barnabas en Paulus vertellen wat voor grote tekenen en wonderen God door hen onder de heidenen gedaan had.
13. En toen zij zwegen, antwoordde Jakobus: Mannenbroeders, luister naar mij.
14. Simeon heeft verteld hoe God voorheen naar de heidenen omgezien heeft om voor Zijn Naam uit *hen* een volk aan te nemen.
15. En hiermee stemmen de woorden van de profeten overeen, zoals geschreven staat:
16. Hierna zal Ik terugkeren en de vervallen hut van David weer opbouwen, en wat daarvan is afgebroken, weer opbouwen en Ik zal hem weer oprichten,
17. opdat de mensen die overgebleven zijn, de Heere zouden zoeken, en alle heidenen over wie Mijn Naam uitgeroepen is, spreekt de Heere, Die dit alles doet.
18. Aan God zijn al Zijn werken van eeuwigheid bekend.
19. Daarom ben ik van oordeel dat men het hun die zich uit de heidenen tot God bekeren, niet lastig moet maken,
20. maar aan hen moet schrijven dat zij zich dienen te onthouden van de dingen die door de afgoden besmet zijn, van ontucht, van het verstikte en van bloed.
21. Want Mozes heeft van oude tijden af in elke stad *mensen* die hem prediken, want hij wordt elke sabbat in de synagogen voorgelezen.
22. Toen dacht het de apostelen en de ouderlingen met heel de gemeente goed, *enige* mannen uit hun midden te kiezen en met Paulus en Barnabas mee te sturen naar Antiochië: Judas, ook Barsabas geheten, en Silas, leidinggevende mannen onder de broeders.
23. En zij schreven door hun dienst het volgende: De apostelen, de ouderlingen en de broeders groeten de broeders uit de heidenen die in Antiochië, Syrië en Cilicië zijn.
24. Wij hebben gehoord dat sommigen die bij ons vandaan zijn gekomen, u met woorden in verwarring hebben gebracht en uw zielen hebben verontrust door te zeggen dat u besneden moet worden en de wet moet onderhouden. Wij hadden hun *daar* geen opdracht *toe* gegeven.
25. Daarom heeft het ons, nadat wij het eens geworden waren, goedgedacht *enige* mannen te kiezen en naar u toe te sturen met onze geliefden, Barnabas en Paulus,
26. mensen die hun leven over hebben voor de Naam van onze Heere Jezus Christus.
27. Daarom hebben wij Judas en Silas gestuurd, die hetzelfde ook mondeling zullen meedelen.
28. Want het heeft de Heilige Geest en ons goedgedacht u verder geen last op te leggen dan deze noodzakelijke dingen:
29. dat u zich onthoudt van afgodenoffers, van bloed, van het verstikte en van hoererij. Als u zich ver van deze dingen houdt, zult u juist handelen. Vaarwel.
30. Toen men afscheid van hen genomen had, gingen zij naar Antiochië; en na de menigte bijeengeroepen te hebben, overhandigden zij de brief.
31. En toen ze die gelezen hadden, verblijdden zij zich over de bemoediging.
32. Judas nu en Silas, die ook zelf profeten waren, bemoedigden de broeders met veel woorden en sterkten hen.
33. En nadat zij *daar* een tijd gebleven waren, lieten de broeders hen met vrede teruggaan naar de apostelen.
34. Maar het dacht Silas goed daar te blijven.
35. En Paulus en Barnabas verbleven in Antiochië en zij onderwezen en verkondigden, met nog veel anderen, het Woord van de Heere.
36. En na enkele dagen zei Paulus tegen Barnabas: Laten wij nu terugkeren en onze broeders bezoeken in elke stad waar wij het Woord van de Heere verkondigd hebben, *en zien* hoe het met hen gaat.
37. Nu wilde Barnabas Johannes, die ook Markus heet, meenemen.
38. Paulus achtte het echter juist om hem, die hen van Pamfylië af verlaten had en niet met hen meegegaan was naar het werk, niet mee te nemen.
39. Er ontstond daarom verbittering, zodat zij uit elkaar gingen en Barnabas Markus meenam en per schip naar Cyprus vertrok;
40. maar Paulus koos Silas en vertrok, nadat hij door de broeders aan de genade van God opgedragen was.
41. En hij reisde door Syrië en Cilicië en sterkte de gemeenten.
