#Handelingen 19
1. En het gebeurde terwijl Apollos in Korinthe was, dat Paulus, die de hogergelegen delen van het land doorgetrokken was, in Efeze kwam. Hij trof *daar* enige discipelen aan
2. en zei tegen hen: Hebt u *de* Heilige Geest ontvangen toen u tot geloof kwam? En zij zeiden tegen hem: Wij hebben niet eens gehoord dat er een Heilige Geest is.
3. En hij zei tegen hen: Waarmee bent u dan gedoopt? En zij zeiden: Met de doop van Johannes.
4. Maar Paulus zei: Johannes doopte wel een doop van bekering, *maar* hij zei *ook* tegen het volk dat zij moesten geloven in Hem Die na hem kwam, dat is in Christus Jezus,
5. en nadat zij *dat* gehoord hadden, werden zij gedoopt in de Naam van de Heere Jezus.
6. En nadat Paulus hun de handen opgelegd had, kwam de Heilige Geest op hen; en zij spraken in *vreemde* talen en profeteerden.
7. En het waren bij elkaar ongeveer twaalf mannen.
8. En hij ging de synagoge binnen en sprak *er* vrijmoedig; drie maanden lang sprak hij met hen en *probeerde hen* te overtuigen van de zaken van het Koninkrijk van God.
9. Maar toen sommigen verhard werden en ongehoorzaam bleven, en tegenover de menigte kwaadspraken van de weg *van de Heere*, ging hij bij hen weg, en hij zonderde de discipelen af en sprak dagelijks in de school van een zekere Tyrannus.
10. En dit gebeurde twee jaar lang, zodat allen die in Asia woonden, het Woord van de Heere Jezus hoorden, zowel Joden als Grieken.
11. En God deed buitengewone krachten door de handen van Paulus,
12. zo zelfs dat, als de zweetdoeken of de doeken die hij om zijn middel droeg, van zijn lichaam op de zieken gelegd werden, de ziekten van hen weken en de boze geesten uit hen weggingen.
13. En enkele van de rondtrekkende Joodse duivelbezweerders waagden het de Naam van de Heere Jezus uit te spreken over hen die boze geesten hadden. Zij zeiden: Wij bezweren u bij Jezus, Die door Paulus gepredikt wordt.
14. *Het* waren zeven zonen van Sceva, een Joodse overpriester, die dit deden.
15. Maar de boze geest antwoordde en zei: Jezus ken ik en van Paulus weet ik af, maar u, wie bent u?
16. En de man in wie de boze geest zich bevond, sprong op hen af en toen hij hen overmeesterd had, bleek hij sterker dan zij, zodat zij naakt en gewond uit dat huis vluchtten.
17. En dit werd bij allen bekend, zowel bij de Joden als bij de Grieken die in Efeze woonden. En vrees overviel hen allen, en de Naam van de Heere Jezus werd groot gemaakt.
18. En velen van hen die geloofden, kwamen hun *zondige* daden belijden en bekennen.
19. Velen ook van hen die toverkunsten uitgeoefend hadden, brachten hun boeken bijeen en verbrandden die in tegenwoordigheid van allen. En men berekende de waarde ervan en kwam uit op vijftigduizend zilverstukken.
20. Zo nam het Woord van de Heere met kracht toe en werd *steeds* sterker.
21. En toen dit alles voorbij was, nam Paulus zich in de geest voor door Macedonië en Achaje te gaan om naar Jeruzalem te reizen. Hij zei: Wanneer ik daar geweest ben, moet ik ook Rome zien.
22. En nadat hij twee van hen die hem dienden, naar Macedonië had gestuurd, *namelijk* Timotheüs en Erastus, bleef hij zelf een tijd *lang* in Asia.
23. Maar in die tijd ontstond er een niet geringe opschudding over de weg *van de Heere*.
24. Want iemand van wie de naam Demetrius was, een zilversmid, die zilveren tempeltjes van Artemis maakte, verschafte aan *zijn* vakgenoten een niet gering inkomen.
25. Hij riep hen bijeen met de arbeiders die zulke dingen maakten, en zei: Mannen, u weet dat wij aan deze bezigheid onze welvaart ontlenen.
26. En u ziet en hoort dat deze Paulus een grote menigte niet alleen in Efeze, maar in bijna heel Asia overtuigd en afkerig gemaakt heeft *van de goden*, door te zeggen dat *goden* die met handen gemaakt worden geen goden zijn.
27. En wij lopen niet alleen het gevaar dat ons beroep een slechte naam krijgt, maar ook dat de tempel van de grote godin Artemis als niets beschouwd zal worden, en dat ook de grootheid dreigt te verdwijnen van haar aan wie heel Asia en de wereld eer bewijst.
28. Toen zij dan *dit* hoorden, werden zij vervuld van woede en schreeuwden: Groot is de Artemis van de Efeziërs!
29. En heel de stad raakte in opschudding; ze stormden eensgezind naar het theater, waarbij ze Gajus en Aristarchus meesleurden, Macedoniërs, reisgenoten van Paulus.
30. En toen Paulus zich onder het volk wilde begeven, lieten de discipelen het hem niet toe.
31. En ook sommigen van de oversten van Asia, die met hem bevriend waren, stuurden *iemand* naar hem toe en riepen *hem ertoe* op zich niet naar het theater te begeven.
32. De één nu riep *dit* en de ander wat anders, want de vergadering was verward en de meesten wisten niet waarom zij bijeengekomen waren.
33. En men liet Alexander uit de menigte naar voren komen, omdat de Joden hem naar voren duwden. En nadat Alexander met zijn hand gewenkt had, wilde hij zich tegenover het volk verdedigen.
34. Maar toen zij begrepen dat hij een Jood was, riepen zij allen als met één stem, ongeveer twee uur lang: Groot is de Artemis van de Efeziërs!
35. En de stadssecretaris zei, nadat hij de menigte gekalmeerd had: Mannen van Efeze! Welk mens is er die niet weet dat de stad van de Efeziërs de tempelbewaarster is van de grote godin Artemis en van *het beeld* dat uit de hemel gevallen is?
36. Omdat dit alles niet tegen te spreken valt, is het noodzakelijk dat u kalm blijft en niets ondoordachts doet.
37. Want u hebt deze mannen *hier* gebracht, die geen tempelrovers zijn en uw godin niet gelasterd hebben.
38. Als dus Demetrius en zijn vakgenoten tegen iemand iets hebben: er worden rechtszittingen gehouden, en er zijn stadhouders. Laten zij dan een aanklacht tegen elkaar indienen.
39. Maar als u over andere zaken iets verlangt, zal daar in een wettige vergadering over beslist worden.
40. Want wij lopen gevaar van oproer beschuldigd te worden om wat er vandaag *gebeurd is*, omdat er geen enkele reden is *aan te voeren* waarmee wij rekenschap kunnen afleggen van deze oploop. En nadat hij dit gezegd had, liet hij de vergadering uiteengaan.
