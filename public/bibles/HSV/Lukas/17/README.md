#Lukas 17
1. En Hij zei tegen de discipelen: Het is onmogelijk dat er geen struikelblokken komen, maar wee *hem* door wie deze komen.
2. Het zou voor hem nuttiger zijn als hem een molensteen om zijn hals was gedaan en hij in de zee was geworpen dan dat hij één van deze kleinen zou doen struikelen.
3. Wees op uw hoede. Als nu uw broeder tegen u zondigt, bestraf hem. En als hij tot inkeer komt, vergeef hem.
4. En als hij zevenmaal per dag tegen u zondigt en zevenmaal per dag naar u terugkomt en zegt: Ik heb berouw, dan zult u hem vergeven.
5. En de apostelen zeiden tegen de Heere: Vermeerder ons het geloof.
6. En de Heere zei: Als u een geloof had als een mosterdzaadje, zou u tegen deze moerbeiboom zeggen: Word ontworteld en in de zee geplant, en hij zou u gehoorzamen.
7. En wie van u die een slaaf heeft die ploegt of *de kudde* weidt, zal meteen, als hij van de akker komt, tegen hem zeggen: Kom maar en ga aanliggen?
8. Zal hij echter niet tegen hem zeggen: tref voorbereidingen, zodat ik vanavond de maaltijd kan gebruiken, omgord u en bedien mij, totdat ik gegeten en gedronken heb, en eet en drinkt u daarna?
9. Hij bedankt die slaaf toch zeker niet, omdat hij gedaan heeft wat hem opgedragen was? Ik meen van niet.
10. Zo moet ook u, wanneer u gedaan hebt al wat u opgedragen is, zeggen: Wij zijn onnutte slaven, want wij hebben *slechts* gedaan wat wij moesten doen.
11. En het gebeurde, toen Hij naar Jeruzalem reisde, dat Hij dwars door Samaria en Galilea heen trok.
12. En toen Hij een zeker dorp *wilde* binnengaan, kwamen tien melaatse mannen naar Hem toe, die op een afstand bleven staan.
13. En zij verhieven *hun* stem en zeiden: Jezus, Meester, ontferm U over ons.
14. En toen Hij hen zag, zei Hij tegen hen: Ga heen en toon uzelf aan de priesters. En het gebeurde, terwijl zij heengingen, dat zij gereinigd werden.
15. En toen één van hen zag dat hij genezen was, keerde hij terug, terwijl hij met luide stem God verheerlijkte.
16. En hij wierp zich met het gezicht *ter aarde* voor Zijn voeten en dankte Hem. En dit was een Samaritaan.
17. Toen antwoordde Jezus en zei: Zijn niet de tien gereinigd? Waar zijn dan de negen *anderen*?
18. Zijn er *dan* geen *anderen* gevonden die terugkeren om God de eer te geven dan deze vreemdeling?
19. En Hij zei tegen hem: Sta op en ga heen. Uw geloof heeft u behouden.
20. En toen Hem door de Farizeeën gevraagd werd, wanneer het Koninkrijk van God zou komen, antwoordde Hij hun en zei: Het Koninkrijk van God komt niet op waarneembare wijze.
21. En men zal niet zeggen: Zie hier of zie daar, want, zie, het Koninkrijk van God is binnen in u.
22. En Hij zei tegen de discipelen: Er zullen dagen komen dat u ernaar verlangen zult één van de dagen van de Zoon des mensen te zien, en u zult *die* niet zien.
23. En zij zullen tegen u zeggen: Ziehier of ziedaar *is Hij*. Ga er niet heen en ga er niet achteraan.
24. Want zoals de bliksem flitst van de ene *plaats* onder de hemel en naar de andere *plaats* onder de hemel licht, zo zal ook de Zoon des mensen zijn op Zijn dag.
25. Eerst moet Hij echter veel lijden en verworpen worden door dit *mensen*geslacht.
26. En zoals het gebeurde in de dagen van Noach, zo zal het ook zijn in de dagen van de Zoon des mensen.
27. Zij aten, zij dronken, zij namen ten huwelijk en zij werden ten huwelijk gegeven tot op de dag waarop Noach de ark binnenging en de zondvloed kwam en hen allen om deed komen.
28. Op dezelfde manier ook, zoals het gebeurde in de dagen van Lot: zij aten, zij dronken, zij kochten, zij verkochten, zij plantten, zij bouwden.
29. Op de dag echter waarop Lot uit Sodom wegging, regende het vuur en zwavel uit de hemel en bracht hen allen om.
30. Evenzo zal het zijn op de dag waarop de Zoon des mensen geopenbaard zal worden.
31. Wie op die dag op het dak zal zijn, met zijn huisraad in huis, moet niet naar beneden gaan om het mee te nemen. En wie op de akker *is*, moet evenmin terugkeren naar wat hij achterliet.
32. Denk aan de vrouw van Lot.
33. Wie zijn leven zal proberen te behouden, zal het verliezen. En wie het zal verliezen, zal het behouden.
34. Ik zeg u: In die nacht zullen er twee op één bed zijn. De één zal aangenomen en de ander zal achtergelaten worden.
35. Twee *vrouwen* zullen samen malen. De één zal aangenomen en de ander zal achtergelaten worden.
36. Twee zullen er op de akker zijn. De één zal aangenomen en de ander zal achtergelaten worden.
37. En zij antwoordden en zeiden tegen Hem: Waar, Heere? En Hij zei tegen hen: Waar het lichaam is, daar zullen de gieren zich verzamelen.
