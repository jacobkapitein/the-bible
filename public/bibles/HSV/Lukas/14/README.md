#Lukas 14
1. En het gebeurde, toen Hij in het huis van een van de leiders van de Farizeeën gekomen was op een sabbat om brood te eten, dat zij scherp op Hem letten.
2. En zie, voor Hem stond iemand die leed aan waterzucht.
3. En Jezus antwoordde en zei tegen de wetgeleerden en Farizeeën: Is het geoorloofd op de sabbat gezond te maken?
4. Maar zij zwegen. En Hij greep *hem* vast, genas hem en liet *hem* gaan.
5. En Hij zei, terwijl Hij Zich tot hen richtte: Wie van u zal, wanneer zijn ezel of os in een put valt, deze er niet meteen uittrekken op de dag van de sabbat?
6. En zij konden Hem daarop geen antwoord geven.
7. En Hij sprak een gelijkenis tot de genodigden, toen Hij merkte hoe zij de ereplaatsen voor zichzelf uitkozen. Hij zei tegen hen:
8. Wanneer u door iemand op een bruiloft uitgenodigd bent, ga *dan* niet aanliggen op de ereplaats, opdat niet misschien iemand die voornamer is dan u, door hem uitgenodigd is,
9. en hij die u en hem uitgenodigd heeft, tegen u zal komen zeggen: Geef hem die plaats. U zou dan tot uw schande de laatste plaats beginnen in te nemen.
10. Maar wanneer u uitgenodigd bent, ga er heen en ga op de laatste plaats aanliggen, opdat, als hij komt die u uitgenodigd heeft, hij tegen u zal zeggen: Vriend, kom hoger op. Dan zal dat u tot eer zijn in de ogen van allen die met u aanliggen.
11. Want ieder die zichzelf verhoogt, zal vernederd worden en wie zichzelf vernedert, zal verhoogd worden.
12. En Hij zei ook tegen hem die Hem uitgenodigd had: Wanneer u een middag- of avondmaaltijd houdt, roep *dan* niet uw vrienden, ook niet uw broers, en niet uw familieleden of rijke buren, opdat ook zij u niet op hun beurt terugvragen en het u vergolden wordt.
13. Wanneer u echter een *feest*maaltijd gereedmaakt, nodig *dan* armen, verminkten, kreupelen en blinden.
14. En u zult zalig zijn, omdat zij niets hebben om u te vergelden. Want het zal u vergolden worden in de opstanding van de rechtvaardigen.
15. Toen een van hen die mee aanlagen, deze dingen hoorde, zei hij tegen Hem: Zalig is hij die brood zal eten in het Koninkrijk van God.
16. Maar Hij zei tegen hem: Een zekere man bereidde een grote maaltijd en nodigde er velen.
17. En hij stuurde zijn slaaf eropuit tegen de tijd van de maaltijd om de genodigden te zeggen: Kom, want alle dingen zijn nu gereed.
18. En zij begonnen zich allen één voor één te verontschuldigen. De eerste zei tegen hem: Ik heb een akker gekocht en ik moet er nodig op uit om die te bekijken. Ik vraag u: Houd mij voor verontschuldigd.
19. En een ander zei: Ik heb vijf span ossen gekocht en ik ga erheen om ze te keuren. Ik vraag u: Houd mij voor verontschuldigd.
20. En *weer* een ander zei: Ik heb een vrouw getrouwd en daarom kan ik niet komen.
21. En die slaaf kwam terug en berichtte deze dingen aan zijn heer. Toen werd de heer des huizes boos en zei tegen zijn slaaf: Ga er snel op uit naar de straten en stegen van de stad en breng de armen en verminkten en kreupelen en blinden hier binnen.
22. En de slaaf zei: Heer, het is gebeurd, zoals u bevolen hebt en nog is er plaats.
23. En de heer zei tegen de slaaf: Ga eropuit naar de landwegen en heggen en dwing *hen* binnen te komen, opdat mijn huis vol wordt.
24. Want ik zeg u dat niemand van die mannen die genodigd waren, mijn maaltijd proeven zal.
25. En vele menigten trokken met Hem mee, en terwijl Hij Zich omkeerde, zei Hij tegen hen:
26. Als iemand tot Mij komt en niet haat zijn eigen vader en moeder en vrouw en kinderen en broers en zusters, ja, ook zelfs zijn eigen leven, *die* kan Mijn discipel niet zijn.
27. En wie zijn kruis niet draagt en achter Mij aan komt, kan geen discipel van Mij zijn.
28. Want wie van u die een toren wil bouwen, gaat niet eerst zitten om de kosten te berekenen, of hij *de middelen wel* heeft om *het werk* te voltooien?
29. Opdat niet misschien, als hij het fundament gelegd heeft en niet in staat is *het* te voltooien, allen die het zien, hem beginnen te bespotten,
30. en zeggen: Deze man begon te bouwen, maar heeft *het werk* niet kunnen voltooien.
31. Of welke koning die een oorlog in gaat om te strijden met een andere koning, gaat niet eerst zitten om te beraadslagen of hij bij machte is met tienduizend *man* tegemoet te gaan die met twintigduizend *man* tegen hem optrekt?
32. En zo niet, dan stuurt hij, als de ander nog ver weg is, een gezantschap om te vragen wat de vredesvoorwaarden zijn.
33. Zo kan dan ieder van u die niet alles wat hij heeft, achterlaat, geen discipel van Mij zijn.
34. Het zout is goed, maar als het zout zijn smaak verloren heeft, waarmee zal het smakelijk gemaakt worden?
35. Het is niet geschikt voor het land en ook niet voor de mesthoop: men gooit het weg. Wie oren heeft om te horen, laat die horen.
