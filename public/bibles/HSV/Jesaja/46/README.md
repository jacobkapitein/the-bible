#Jesaja 46
1. Bel is gekromd, Nebo neergebogen, hun afgods*beelden* zijn geworden voor de dieren en voor de beesten; uw opgeladen pakken zijn een last voor de vermoeide *dieren*. 
2. Tezamen zijn ze neergebogen, gekromd. Ze hebben de last niet kunnen redden, maar zijn zelf in gevangenschap gegaan. 
3. Luister naar Mij, huis van Jakob, en heel het overblijfsel van het huis van Israël, u, die *door Mij* gedragen bent vanaf de *moeder*schoot, gedragen vanaf de baarmoeder. 
4. Tot *uw* ouderdom toe zal Ik Dezelfde zijn, ja, tot *uw* grijsheid toe zal Ík *u* dragen; Ík heb het gedaan en Ík zal *u* opnemen, Ík zal dragen en redden. 
5. Met wie wilt u Mij vergelijken en *met wie* op één lijn stellen? *Met wie* wilt u Mij meten, dat wij elkaars gelijken zouden zijn? 
6. Zij schudden goud uit *hun* beurs en wegen zilver op een weegschaal. Zij huren een edelsmid, en die maakt er een god van. Zij knielen, ook buigen zij zich *ervoor* neer. 
7. Zij nemen hem op de schouder, zij dragen hem en zetten hem op zijn plaats. Daar staat hij *en* van zijn plaats wijkt hij niet. Ja, roept *iemand* tot hem, hij antwoordt niet, hij verlost hem niet uit zijn benauwdheid. 
8. Denk hieraan en wees flink; neem het weer ter harte, overtreders. 
9. Denk aan de dingen van vroeger, van oude tijden af, dat Ik God ben en niemand anders. *Ik ben* God, en er is er geen als Ik, 
10. Die vanaf het begin verkondigt wat het einde zal zijn, van oudsher *de dingen* die nog niet plaatsgevonden hebben; Die zegt: Mijn raadsbesluit houdt stand en Ik zal al Mijn welbehagen doen; 
11. Die een roofvogel roept uit het oosten, een man van Mijn raad uit een ver land. Ja, Ik heb gesproken, Ik zal het ook doen komen; Ik heb *het* geformeerd, Ik zal het ook doen. 
12. Luister naar Mij, onbuigzamen van hart, u die ver bent van gerechtigheid: 
13. Ik breng Mijn gerechtigheid nabij, zij zal niet ver zijn, en Mijn heil zal niet uitblijven, maar Ik zal heil geven in Sion, aan Israël Mijn luister.
