#Jesaja 31
1. Wee hun die afdalen naar Egypte om hulp, die steunen op paarden, vertrouwen op strijdwagens, omdat er zoveel zijn, op ruiters, omdat die zeer machtig zijn, maar die geen acht slaan op de Heilige van Israël en de HEERE niet zoeken. 
2. Echter, ook Hij is wijs, Hij doet het kwaad komen en neemt Zijn woorden niet terug. Hij zal opstaan tegen het huis van de kwaaddoeners en tegen de hulp van hen die onrecht bedrijven, 
3. want de Egyptenaren zijn mensen en geen God, en hun paarden zijn vlees en geen geest. De HEERE zal Zijn hand uitstrekken, zodat de helper zal struikelen, en wie geholpen wordt, zal neervallen, tezamen zullen zij allen omkomen. 
4. Want zo heeft de HEERE tegen mij gezegd: Zoals een leeuw of een jonge leeuw gromt boven zijn prooi - al wordt tegen hem een menigte herders samengeroepen, hij ontstelt niet door hun stemgeluid en hij krimpt niet ineen voor hun menigte - zo zal de HEERE van de legermachten neerdalen om te strijden om de berg Sion en zijn heuvel. 
5. Zoals vogels *boven hun nest* vliegen, zo zal de HEERE van de legermachten Jeruzalem beschermen, Hij zal het beschermen en redden, Hij zal het voorbijgaan en bevrijden. 
6. Bekeer u tot *Hem* van Wie de Israëlieten diep afvallig geworden zijn, 
7. want op die dag zal ieder verwerpen zijn zilveren afgoden en zijn gouden afgoden, die uw *eigen* handen voor uzelf hebben gemaakt, *tot* zonde. 
8. Assyrië zal vallen door het zwaard, *maar* niet *door dat van* een man; en het zwaard, *maar* niet *van* een mens, zal hem verslinden. Hij zal vluchten voor het zwaard en zijn jongemannen zullen herendienst verrichten. 
9. En zijn rots zal van angst verder trekken, en zijn vorsten zullen ontstellen door de banier, spreekt de HEERE, Die op Sion een vuur heeft en in Jeruzalem een oven.
