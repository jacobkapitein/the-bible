#Jesaja 41
1. Zwijg voor Mij, kustlanden, laten de volken de kracht vernieuwen. Laten zij naar voren komen, laten zij dan spreken, laten wij samen naar voren komen voor het oordeel. 
2. Wie heeft vanwaar *de zon* opkomt de rechtvaardige doen opstaan, hem geroepen om te gaan? *Wie* heeft heidenvolken aan hem overgeleverd en doet hem koningen vertreden? *Wie* heeft *hen* als stof overgeleverd aan zijn zwaard, als wegwaaiende stoppels aan zijn boog? 
3. Hij achtervolgde hen, trok verder in vrede, over een pad *dat* hij met zijn voeten niet *eerder* betrad. 
4. Wie heeft *dit* bewerkt en gedaan? *Hij* Die de generaties riep vanaf het begin! Ik, de HEERE, Die de Eerste ben, en bij de laatsten ben Ik Dezelfde. 
5. De kustlanden zagen het en werden bevreesd, de einden der aarde beefden; ze kwamen naderbij en traden toe. 
6. De een hielp de ander, tegen zijn broeder zei hij: Wees sterk! 
7. De vakman bemoedigde de edelsmid, hij die met de hamer gladmaakt, hem die op het aambeeld slaat, door van het soldeersel te zeggen: Het is goed. Daarna zette hij het vast met spijkers, zodat het niet zou wankelen. 
8. Maar u, Israël, Mijn dienaar, u, Jakob, die Ik heb verkozen, het nageslacht van Abraham, die Mij liefhad, 
9. u, die Ik gegrepen heb van de einden der aarde, geroepen uit haar uithoeken, en tegen wie Ik zei: U bent Mijn dienaar, Ik heb u verkozen, Ik heb u niet verworpen. 
10. Wees niet bevreesd, want Ik ben met u, wees niet verschrikt, want Ik ben uw God. Ik sterk u, ook help Ik u, ook ondersteun Ik u met Mijn rechterhand, die gerechtigheid werkt. 
11. Zie, zij zullen beschaamd en te schande worden, allen die *in woede* tegen u ontstoken zijn. Zij zullen worden als niets, zij zullen omkomen, de mannen die u aanklagen. 
12. U zult hen zoeken, maar u zult hen niet kunnen vinden, de mannen die zich tegen u keren. Zij zullen worden als niets, als *volstrekt* niets, de mannen die strijd tegen u voeren. 
13. Want Ik ben de HEERE, uw God, Die uw rechterhand vastgrijpt *en* tegen u zegt: Wees niet bevreesd, Ik help u. 
14. Wees niet bevreesd, wormpje Jakob, volkje Israël, Ík help u, spreekt de HEERE, uw Verlosser is de Heilige van Israël. 
15. Zie, Ik maak u tot een scherpe dorsslede, een nieuwe, met puntige pinnen. U zult bergen dorsen en verpulveren, en heuvels maken als kaf. 
16. U zult ze wannen, de wind zal ze opnemen, en de storm zal ze verspreiden. Maar ú zult zich verheugen in de HEERE, in de Heilige van Israël zult u zich beroemen. 
17. De ellendigen en de armen zoeken water, maar het is er niet, hun tong versmacht van dorst. Ík, de HEERE, zal hen verhoren, Ik, de God van Israël, zal hen niet verlaten. 
18. Ik zal op kale hoogten rivieren doen ontspringen, midden in valleien bronnen. Ik zal de woestijn maken tot een waterpoel, het dorre land tot waterbronnen. 
19. Ik zal in de woestijn de ceder zetten, de acacia, de mirt en de olie*houdende* boom. Ik zal in de wildernis de cipres plaatsen, samen met plataan en dennenboom, 
20. opdat men ziet en erkent, bedenkt en tevens inziet dat de hand van de HEERE dit gedaan heeft, en de Heilige van Israël het geschapen heeft. 
21. Kom naderbij *met* uw aanklacht, zegt de HEERE, kom *maar* naar voren met uw bewijzen, zegt de Koning van Jakob. 
22. Laten zij naar voren brengen en ons bekendmaken de dingen die zullen gebeuren. De dingen van vroeger - wat waren ze? Maak het bekend, en wij zullen het ter harte nemen en het einde ervan weten, of doe ons de komende dingen horen. 
23. Maak de dingen bekend die hierna zullen komen, en wij zullen weten dat u goden bent. Doe tenminste iets, goed of kwaad, en wij zullen verbaasd staan en het tezamen inzien. 
24. Zie, u bent minder dan niets, en uw werk is minder dan een nietig ding; een gruwel is hij die voor u kiest. 
25. Ik doe *Iemand* opstaan uit het noorden en Hij zal komen: vanwaar de zon opkomt zal Hij Mijn Naam aanroepen; Hij zal komen, de machthebbers als leem *vertreden* en zoals een pottenbakker klei treedt. 
26. Wie heeft het van het begin af verkondigd, zodat wij het kunnen weten, of van tevoren, dat wij kunnen zeggen: Het is terecht!? Maar er is niemand die het verkondigt, ook niemand die *iets* horen doet, ook niemand die uw woorden hoort. 
27. *Ik*, de Eerste, *zeg* tegen Sion: Zie, zie ze *daar*! en tegen Jeruzalem: Ik zal een *Vreugde*bode geven. 
28. Want Ik zag toe, maar er was niemand, zelfs niet onder dezen, er was geen raadsman, dat Ik hun *iets* zou vragen en zij Mij antwoord zouden geven. 
29. Zie, zij allen zijn nietigheid, hun werken zijn niets, hun gegoten beelden zijn wind en leegte.
