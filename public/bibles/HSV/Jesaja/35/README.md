#Jesaja 35
1. De woestijn en de dorre plaatsen zullen vrolijk zijn, de wildernis zal zich verheugen en in bloei staan als een roos. 
2. Zij zal welig in bloei staan en zich verheugen, ja, zij zal zich verheugen en juichen. De luister van de Libanon is haar gegeven, de glorie van de Karmel en de Saron. Ze zullen zien de heerlijkheid van de HEERE, de glorie van onze God. 
3. Versterk de slappe handen, verstevig de wankele knieën; 
4. zeg tegen onbedachtzamen van hart: Wees sterk, wees niet bevreesd! Zie, uw God! De wraak zal komen, de vergelding van God; Híj zal komen en u verlossen. 
5. Dan zullen de ogen van de blinden worden opengedaan, de oren van de doven zullen worden geopend. 
6. Dan zal de kreupele springen als een hert, de tong van de stomme zal juichen. Want in de woestijn zullen wateren zich een weg banen en beken in de wildernis. 
7. Het dorre land zal tot een *water*poel worden, het dorstige land tot waterbronnen; op de woonplaats van jakhalzen, *waar* hun rustplaats was, zal gras zijn, met riet en biezen. 
8. Daar zal zijn een effen baan, een weg; de heilige weg zal hij genoemd worden. Een onreine zal er niet over gaan, want hij zal *alleen* voor hen zijn. Wie *deze* weg ook gaat, zelfs dwazen zullen niet dwalen. 
9. Daar zal geen leeuw zijn, geen verscheurend dier zal erop komen; ze zullen daar niet aangetroffen worden, maar de verlosten zullen *die* bewandelen. 
10. Want wie door de HEERE zijn vrijgekocht, zullen terugkeren; zij zullen Sion binnenkomen met gejuich. Eeuwige blijdschap zal op hun hoofd zijn, vreugde en blijdschap zullen zij verkrijgen, verdriet en gezucht zullen wegvluchten.
