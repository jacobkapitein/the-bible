#Jesaja 64
1. Och, dat U de hemel zou openscheuren, dat U zou neerdalen, dat de bergen voor Uw aangezicht zouden wegsmelten, 
2. zoals vuur kreupelhout aansteekt, *en* vuur het water laat opborrelen, om Uw Naam aan Uw tegenstanders bekend te maken! Laat *zo* de heidenvolken voor Uw aangezicht sidderen. 
3. Toen U ontzagwekkende dingen deed, *die* wij niet verwachtten, daalde U neer; voor Uw aangezicht smolten de bergen weg. 
4. Ja, van oude tijden af heeft men het niet gehoord, men heeft het niet ter ore genomen en geen oog heeft het gezien, behalve U, o God, *wat* Hij doen zal voor wie op Hem wacht. 
5. U ontmoet wie zich *in U* verblijdt, wie gerechtigheid doet, wie op Uw wegen aan U blijven denken. Zie, Ãš was zeer toornig, want wij hadden gezondigd. *Maar* in deze *wegen* is de eeuwigheid en zouden wij verlost zijn geweest. 
6. Echter, wij zijn allen als een onreine, al onze rechtvaardige daden zijn als een bezoedeld kleed wij allen vallen af als een blad en onze misdaden voeren ons weg als de wind. 
7. Er is niemand die Uw Naam aanroept, die zich beijvert om U vast te grijpen, want U verbergt Uw aangezicht voor ons en U doet ons wegkwijnen in de greep van onze ongerechtigheden. 
8. Maar nu, HEERE, U bent onze Vader! Wij zijn het leem en U bent onze Pottenbakker: wij zijn allen het werk van Uw handen. 
9. HEERE, wees niet al te vertoornd en denk niet voor eeuwig aan de ongerechtigheid. Zie, aanschouw toch, wij allen zijn Uw volk. 
10. Uw heilige steden zijn een woestijn geworden. Sion is een woestijn geworden, Jeruzalem een woestenij. 
11. Ons heilig, luisterrijk huis, waarin onze vaderen U prezen, is met vuur verbrand; alles wat ons dierbaar was, is tot een puinhoop geworden. 
12. HEERE, Zou U Zich om *al* deze dingen inhouden? Zou U zwijgen en ons al te zeer neerdrukken?
