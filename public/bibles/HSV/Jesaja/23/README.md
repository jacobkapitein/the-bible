#Jesaja 23
1. De last over Tyrus. Weeklaag, schepen van Tarsis! Want het is verwoest, zodat er geen huis *meer* staat; niemand kan erin. Vanuit het land van de Kittiërs is het hun onthuld. 
2. Zwijg, bewoners van de kuststreek! De kooplieden van Sidon, die de zee bevaren, hebben u welvaart gebracht. 
3. Over de grote wateren kwam het zaad van Sichor, de oogst van de Nijl was zijn inkomen; het was de marktplaats voor de heidenvolken. 
4. Schaam u, Sidon! Want de zee zegt, de zeevesting zegt: Ik heb geen weeën gehad en *ook* niet gebaard, geen jongemannen grootgebracht, *geen* meisjes doen opgroeien. 
5. Zoals bij de tijding over Egypte zal men ineenkrimpen bij de tijding over Tyrus. 
6. Steek over naar Tarsis, weeklaag, bewoners van de kuststreek! 
7. Is dit uw uitgelaten *stad*, waarvan de oorsprong in de dagen van weleer ligt, waarvan de voeten haar ver weg droegen om er als vreemdeling te verblijven? 
8. Wie heeft dit besloten over Tyrus, de *stad* die kronen uitdeelt, van wie de kooplieden vorsten zijn, van wie de handelaars de groten der aarde zijn? 
9. De HEERE van de legermachten heeft dit besloten om de trots van alle sieraad te ontluisteren, om alle groten der aarde verachtelijk te maken. 
10. Overstroom uw land zoals de Nijl, dochter van Tarsis, er is geen gordel meer! 
11. Hij heeft Zijn hand uitgestrekt over de zee, Hij heeft koninkrijken doen sidderen. Wat Kanaän aangaat, heeft de HEERE bevel gegeven om zijn vestingen weg te vagen. 
12. Hij zei: U zult niet meer van vreugde opspringen, geschonden maagd, dochter van Sidon! Sta op, steek over naar de Kittiërs, maar ook daar zult u voor uzelf geen rust hebben. 
13. Zie, het land van de Chaldeeën. Dit volk bestaat niet *meer*. Assyrië heeft het *land* bestemd voor de woestijnbewoners. Zij richtten hun stormtorens op, slechtten hun paleizen, *maar* Hij heeft het tot een ruïne gemaakt. 
14. Weeklaag, schepen van Tarsis, want uw vesting is verwoest!
15. Op die dag zal Tyrus vergeten worden voor zeventig jaar - overeenkomstig de levenstijd van één koning. Na verloop van die zeventig jaar zal het Tyrus vergaan als *in* het lied op de hoer: 
16. Neem een harp, ga de stad rond, vergeten hoer! Speel mooi, zing veel, dan wordt er aan je gedacht.
17. Na verloop van die zeventig jaar zal het gebeuren dat de HEERE naar Tyrus zal omzien. Vervolgens zal zij weer terugkeren naar haar hoerenloon en hoererij bedrijven met alle koninkrijken van de wereld die zich op de aardbodem bevinden.
18. Haar winst en hoerenloon zal echter heilig worden voor de HEERE. Het zal niet opgeslagen of weggelegd worden, maar haar winst zal zijn voor hen die wonen voor het aangezicht van de HEERE, om tot verzadiging te *kunnen* eten en kostbare kleding *te kopen*.
