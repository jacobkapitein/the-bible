#Jesaja 27
1. Op die dag zal de HEERE vergelding doen met Zijn hard, groot en sterk zwaard aan de Leviathan, de snelle slang, ja, de Leviathan, de kronkelende slang; Hij zal het monster dat in de zee is, doden.
2. Op die dag zal er een wijngaard zijn van bruisende wijn; zing ervan in beurtzang! 
3. Ik, de HEERE, bescherm hem, elk ogenblik bevochtig Ik hem. Opdat *de vijand* hem niet kan beschadigen, bescherm Ik hem nacht en dag. 
4. Grimmigheid is er bij Mij niet: wie zou Mij *als* een doorn *en* distel de strijd laten aanbinden, zodat Ik hem zou aanvallen *en* hem tegelijk zou verbranden? 
5. Laat men zich liever aan Mijn macht vastklampen, laat men vrede met Mij sluiten; vrede moet men met Mij sluiten. 
6. In de *dagen* die komen, zal Jakob wortel schieten, Israël zal bloeien en groeien en zij zullen het wereldoppervlak met vruchten vervullen. 
7. Heeft Hij hem geslagen zoals Hij hem geslagen heeft die hem sloeg? Is hij gedood zoals zijn gesneuvelden sneuvelden? 
8. Door hem op te jagen, te verdrijven, hebt U met hem een rechtszaak gevoerd. Hij heeft *hem* verdreven door Zijn harde wind, op de dag van de storm uit het oosten. 
9. Daarom zal hierdoor de ongerechtigheid van Jakob verzoend worden. Dit is de volle vrucht: dat Hij zijn zonde zal wegdoen, wanneer Hij alle altaarstenen zal maken als stukgeslagen kalksteen; geen gewijde paal of wierookaltaar zal blijven staan. 
10. Want de versterkte stad zal een eenzame *plek* zijn en de woningen leeg en verlaten als de woestijn. Daar zullen kalveren grazen, en daar zullen ze neerliggen en haar takken kaal eten. 
11. Zijn haar twijgen verdord, dan worden ze afgebroken. Vrouwen komen *en* steken ze aan. Het is immers niet een volk met inzicht. Daarom zal zijn Maker Zich er niet over ontfermen, en zijn Formeerder zal het geen genade bewijzen. 
12. Op die dag zal het gebeuren dat de HEERE de aren zal uitkloppen *vanaf* de rivier tot aan de Beek van Egypte; en ú, Israëlieten, zult worden opgeraapt, één voor één. 
13. Op die dag zal het gebeuren dat op een grote bazuin geblazen zal worden. Dan zullen zij komen die verloren waren in het land van Assyrië, die verdreven waren naar het land Egypte. En zij zullen zich voor de HEERE neerbuigen op de heilige berg in Jeruzalem.
