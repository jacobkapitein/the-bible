#Jesaja 58
1. Roep luidkeels, houd u niet in, verhef uw stem als een bazuin, verkondig Mijn volk hun overtreding, en het huis van Jakob hun zonden. 
2. Hoewel zij Mij dag aan dag zoeken en vreugde vinden in de kennis van Mijn wegen, als een volk dat gerechtigheid doet en het recht van zijn God niet verlaat, vragen zij Mij om rechtvaardige oordelen. Zij vinden er vreugde in om tot God te naderen, 
3. *terwijl zij zeggen:* Waarom vasten wij, als U het toch niet ziet, *waarom* kwellen wij onze ziel, als U het toch niet weet? Zie, op uw vastendag zoekt u *uw eigen* wens, en beult u al uw arbeiders af. 
4. Zie, u vast om te twisten en ruzie te maken en om goddeloos op de vuist te gaan. Vast niet zoals heden als u uw stem wilt laten horen in de hoogte. 
5. Zou dit het vasten zijn dat Ik verkies: dat de mens zich een dag *lang* verootmoedigt, dat hij zijn hoofd buigt als een riet en zich neerlegt in rouwgewaad en as? Noemt u dat vasten en een dag die de HEERE welgevallig is? 
6. Is dit niet het vasten dat Ik verkies: dat u de boeien van de goddeloosheid losmaakt, dat u de banden van het juk ontbindt, dat u de onderdrukten vrij laat heengaan en dat u elk juk breekt? 
7. Is het niet *dit*, dat u uw brood deelt met wie honger lijdt, en de ellendige ontheemden een thuis biedt, dat, als u een naakte ziet, u hem kleedt, en dat u zich voor eigen vlees *en bloed* niet verbergt? 
8. Dan zal uw licht doorbreken als de dageraad, en uw herstel snel intreden. Uw gerechtigheid zal voor u uit gaan *en* de heerlijkheid van de HEERE zal uw achterhoede zijn. 
9. Dan zult u roepen en de HEERE zal antwoorden, *dan* zult u om hulp roepen en Hij zal zeggen: Zie, *hier* ben Ik. Als u het juk uit uw midden wegdoet, het uitsteken van de vinger en het uitspreken van ongerechtigheid; 
10. als u uw hart opent voor de hongerigen, en de verdrukte ziel verzadigt, dan zal uw licht in de duisternis opgaan, en uw donkerheid als de middag zijn. 
11. En de HEERE zal u voortdurend leiden, Hij zal uw ziel in dorre streken verzadigen, uw beenderen kracht geven; u zult zijn als een bevloeide tuin, als een bron waarvan het water nooit ontbreekt. 
12. En wie uit u *voortkomen*, zullen de verwoeste *plaatsen* van weleer herbouwen; de fundamenten, van generatie op generatie *verwoest*, zult u herstellen. En u zult genoemd worden: hij die bressen dichtmaakt, hij die paden herstelt, opdat men er *weer kan* wonen. 
13. Indien u uw voet van de sabbat terughoudt, *ermee ophoudt om* op Mijn heilige dag te doen wat u *zelf* wilt; *indien* u de sabbat een verlustiging noemt, opdat de HEERE geheiligd wordt - die geÃ«erd moet worden - *indien* u die eert door niet uw *eigen* wegen te volgen, niet uw *eigen* wensen zoekt of *daarover* een woord spreekt, 
14. dan zult u vreugde scheppen in de HEERE, Ik zal u doen rijden op de hoogten van de aarde en Ik zal u voeden met het erfelijk bezit van uw vader Jakob, want de mond van de HEERE heeft gesproken.
