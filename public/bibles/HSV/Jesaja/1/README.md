#Jesaja 1
1. Het visioen van Jesaja, de zoon van Amoz, dat hij gezien heeft over Juda en Jeruzalem, in de dagen van Uzzia, Jotham, Achaz *en* Hizkia, koningen van Juda.
2. Luister, hemel, neem ter ore, aarde! Want de HEERE spreekt: Ik heb kinderen grootgebracht en doen opgroeien, maar zíj zijn tegen Mij in opstand gekomen. 
3. Een rund kent zijn bezitter en een ezel de kribbe van zijn eigenaar, *maar* Israël heeft geen kennis, Mijn volk heeft geen inzicht. 
4. Wee het zondige volk, volk van zware ongerechtigheid, nageslacht van kwaaddoeners, kinderen die verderf aanrichten! Zij hebben de HEERE verlaten, de Heilige van Israël verworpen, zij zijn vervreemd, *van* achter *Hem* vandaan. 
5. Waarom wilt u nog meer geslagen worden? U gaat gewoon door met *uw* afvalligheid. Heel het hoofd is ziek, en heel het hart is afgemat. 
6. Vanaf de voetzool tot het hoofd toe is er geen gezonde plek aan: wonden en striemen en gapende wonden, niet uitgedrukt, niet verbonden, en niet met olie verzacht. 
7. Uw land is een woestenij, uw steden zijn met vuur verbrand, uw bouwland - voor uw *ogen* eten vreemden het op; het is een woestenij, als door vreemden ondersteboven gekeerd. 
8. De dochter van Sion is overgebleven als een hutje in een wijngaard, als een nachthutje op een komkommerveld, als een belegerde stad. 
9. Als de HEERE van de legermachten ons niet een gering aantal ontkomenen had overgelaten, als Sodom zouden wij geworden zijn; wij zouden Gomorra gelijk geworden zijn. 
10. Hoor het woord van de HEERE, leiders van Sodom! Neem de wet van onze God ter ore, volk van Gomorra! 
11. Waartoe dienen voor Mij uw vele offers? zegt de HEERE. Ik heb genoeg van de brandoffers van rammen en het vet van gemest *vee*; en in het bloed van jonge stieren, lammeren of bokken vind Ik geen vreugde. 
12. Wanneer u komt om voor Mijn aangezicht te verschijnen - wie heeft dit van u gevraagd, *dit* platlopen van Mijn voorhoven? 
13. Breng niet langer nutteloze offers. Het reukwerk is Mij een gruwel. Nieuwemaansdag en sabbat, het bijeenroepen van samenkomsten: Ik verdraag het niet; het is onrecht, zelfs de bijzondere samenkomsten. 
14. Uw nieuwemaansdagen, uw feestdagen haat *Ik met heel* Mijn ziel; ze zijn Mij tot last; Ik ben het moe om *ze* te dragen. 
15. En wanneer u uw handen uitspreidt, verberg Ik Mijn ogen voor u; ook wanneer u *uw* gebed vermeerdert, luister Ik niet: uw handen zitten vol bloed. 
16. Was u, reinig u! Doe uw slechte daden van voor Mijn ogen weg! Houd op met kwaad doen, 
17. leer goed te doen, zoek het recht! Help de verdrukte, doe de wees recht, bepleit de rechtszaak van de weduwe! 
18. Kom nu, laten wij samen een rechtszaak voeren, zegt de HEERE. Al waren uw zonden als scharlaken, ze zullen wit worden als sneeuw; al waren ze rood als karmozijn, ze zullen worden als *witte* wol. 
19. Als u gewillig bent en luistert, zult u het goede van het land eten, 
20. maar als u weigert en ongehoorzaam bent, zult u door het zwaard gegeten worden; want de mond van de HEERE heeft gesproken.
21. Hoe is de trouwe stad tot een hoer geworden! Vol recht was zij, gerechtigheid overnachtte in haar, maar nu - moordenaars! 
22. Uw zilver is tot schuim geworden, uw wijn is vermengd met water. 
23. Uw vorsten zijn opstandig en metgezellen van dieven. Ieder van hen houdt van geschenken, zij jagen wederdiensten na. De wees doen zij geen recht, en de rechtszaak van de weduwe raakt hen niet. 
24. Daarom spreekt de Heere, de HEERE van de legermachten, de Machtige van Israël: Wee u! Ik zal troost halen bij Mijn tegenstanders, Ik zal Mij wreken op Mijn vijanden. 
25. Ik zal Mij tegen u keren, Ik zal uw schuim als met loog uitzuiveren en Ik zal al uw tin wegnemen. 
26. Ik zal uw rechters teruggeven als vroeger, en uw raadslieden als in het begin. Daarna zult u genoemd worden: stad van de gerechtigheid, trouwe stad. 
27. Sion zal door recht verlost worden, en wie van haar zich bekeren, door gerechtigheid. 
28. Maar er zullen rampen zijn voor zowel overtreders als zondaars; wie de HEERE verlaten, zullen omkomen. 
29. Want zij zullen beschaamd worden vanwege de eiken die u begeerd hebt, en u zult rood worden van schaamte over de tuinen die u uitgekozen hebt. 
30. Want u zult zijn als een eik waarvan de bladeren verwelken, en als een tuin die geen water heeft. 
31. En de sterke zal tot vlasafval worden en wie het bewerkt, tot een vonk; die twee zullen samen verbranden, en niemand zal er blussen.
