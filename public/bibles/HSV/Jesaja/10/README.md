#Jesaja 10
1. Wee hun die verordeningen van onrecht instellen, en de schrijvers die onheil voorschrijven 
2. om de armen van *hun* recht weg te duwen, en de ellendigen van Mijn volk van het recht te beroven, zodat weduwen hun buit worden, en zij wezen uitplunderen. 
3. Maar wat zult u doen op de dag van de vergelding, bij de verwoesting *die* er vanuit de verte aankomt? Naar wie zult u vluchten om hulp en waar zult u uw rijkdom laten? 
4. Er blijft niets over dan zich onder de gevangenen neer te bukken en onder de gedoden te vallen! Bij dit alles keert Zijn toorn zich niet af; nog is Zijn hand *tegen hen* uitgestrekt.
5. Wee Assyrië, de roede van Mijn toorn; en Mijn gramschap is een stok in hun hand. 
6. Op een huichelachtig volk zal Ik hem afsturen; tegen het volk waarop Ik verbolgen ben, zal Ik hem bevel geven om roof te plegen, om buit te roven, en om het te vertrappen als slijk op straat. 
7. Maar zelf meent hij het zo niet, en *diep in* zijn hart denkt hij zo niet. Want *het leeft* in zijn hart om weg te vagen en de volken uit te roeien - niet weinige! 
8. Want hij zegt: Zijn mijn vorsten niet allemaal koningen? 
9. Is het Kalno niet *vergaan* als Karchemis, Hamath als Arpad, Samaria als Damascus? 
10. Zoals mijn hand wist te vinden de koninkrijken van de afgoden, hoewel hun beelden *die* van Jeruzalem en *die* van Samaria overtroffen; 
11. zoals ik gedaan heb met Samaria en zijn afgoden - zou ik zo niet doen met Jeruzalem en zijn afgodsbeelden?
12. Het zal gebeuren, zodra de Heere heel Zijn werk op de berg Sion en in Jeruzalem voltooid heeft, dat Ik de vrucht van de trots van de koning van Assyrië en de glans van zijn hooghartige oogopslag zal vergelden.
13. Want hij zegt: Door de kracht van mijn hand heb ik *dit* gedaan, en door mijn wijsheid, want ik ben verstandig. Ik heb de grenzen tussen de volken weggenomen, hun voorraden uitgeplunderd, en als een machtige de *hoog*gezetenen neergehaald. 
14. Mijn hand vond, als was het een vogelnest, het vermogen van de volken. En zoals men verlaten eieren bijeenraapt, raapte ík de hele wereld bijeen. Niemand was er die *zijn* vleugel verroerde, die *zijn* snavel opende of die *ook maar* piepte. 
15. Zou een bijl zich beroemen tegen wie ermee hakt, of een zaag zich verheffen tegen wie hem trekt? Alsof een staf regeert over wie hem hanteert, alsof een stok opheft wie geen stuk hout is. 
16. Daarom zal de Heere, de HEERE van de legermachten, zijn welgedane vorsten doen uitteren. Onder zijn rijkdom zal Hij een brand laten woeden, als een brand van *verzengend* vuur. 
17. Want het Licht van Israël zal worden tot een vuur, zijn Heilige tot een vlam, en die zal zijn distels en zijn doornen verbranden en verteren, in één dag. 
18. Hij zal ook de luister van zijn wouden en zijn vruchtbare velden vernietigen met *alles* wat *daar* leeft. En hij zal zijn als een wegkwijnende zieke. 
19. En de rest van de bomen in zijn bos zal te tellen zijn, een jongen zou *het aantal* kunnen opschrijven.
20. Op die dag zal het gebeuren dat de rest van Israël en wie van het huis van Jakob ontkomen zijn, niet langer zullen steunen op hem die hen geslagen heeft, maar zij zullen steunen op de HEERE, de Heilige van Israël, in trouw.
21. *Die* rest zal terugkeren, de rest van Jakob, naar de sterke God.
22. Want, Israël, al is uw volk als het zand van de zee, *toch* zal *maar* een rest daarvan terugkeren; *tot* verdelging is vast besloten; het stroomt over van gerechtigheid.
23. Ja, een *vernietigend* einde - en dat is vast besloten - gaat de Heere, de HEERE van de legermachten, in het midden van heel het land ten uitvoer brengen.
24. Daarom, zo zegt de Heere, de HEERE van de legermachten: Wees niet bevreesd, Mijn volk dat in Sion woont, voor Assyrië, wanneer het u met de staf zal slaan of zijn stok tegen u zal opheffen, zoals Hij eens bij Egypte deed.
25. Want nog een klein moment - en dan is de gramschap voorbij en *zal* Mijn toorn *zich richten* op hún vernietiging.
26. Dan zal de HEERE van de legermachten over hem de gesel zwaaien, zoals *eens * Midian is geslagen bij de rots Oreb. Zijn staf zal over de zee zijn en Hij zal hem opheffen, zoals Hij eens bij Egypte deed.
27. Op die dag zal het gebeuren dat zijn last van uw schouder zal afglijden en zijn juk van uw hals; en *dat* juk zal te gronde gericht worden omwille van de Gezalfde. 
28. Hij komt naar Ajath, trekt Migron door, te Michmas legt hij zijn uitrusting af. 
29. Dan trekken zij de bergpas door: Geba is ons nachtkwartier! Rama beeft; Gibea, *de stad* van Saul, slaat op de vlucht. 
30. Gil het uit, dochter van Gallim! Laïs, sla er acht op! Arm Anathoth! 
31. Madmena vlucht, de inwoners van Gebim brengen zich in veiligheid. 
32. Vandaag nog staat hij in Nob *en* zwaait met zijn vuist tegen de berg van de dochter van Sion, de heuvel van Jeruzalem. 
33. Zie, de Heere, de HEERE van de legermachten, zal met geweld de takken afhouwen; de statige *woud*reuzen zullen worden omgehakt, en de hoge *bomen* neergeworpen. 
34. Hij zal het struikgewas in het woud wegkappen met het ijzer, en de Libanon zal vallen door de Machtige.
