#Jesaja 57
1. De rechtvaardige komt om, en er is niemand die het ter harte neemt. De goedertieren mensen worden weggenomen, zonder dat er iemand op let dat de rechtvaardige weggenomen wordt vóór het onheil. 
2. Hij zal ingaan *in* de vrede; zij zullen rusten op hun slaapplaatsen, *eenieder* die *in* zijn oprechtheid wandelt. 
3. Maar u, kom naderbij, kinderen van een waarzegster, gebroed van een overspeler en van iemand die hoererij bedrijft! 
4. Over wie verlustigt u zich, tegen wie spert u *uw* mond wijd open, steekt u *uw* tong uit? Bent ú geen kinderen van overtreding, gebroed van bedrog? 
5. U die gloeit *van lust* bij de eiken, onder elke bladerrijke boom; u die de kinderen slacht in de beekdalen, onder*in* de kloven van de rotsen. 
6. Bij de gladde *stenen* van de dalen ligt uw deel, die, die zijn uw lot. Voor hen ook vergiet u een plengoffer, hun brengt u een graanoffer. Zou Ik Mij daarmee laten troosten? 
7. Op een hoge en verheven berg spreidt u uw bed uit; ook daarheen klimt u op om een slachtoffer te brengen. 
8. Achter de deur en de deurposten zet u uw gedenkteken neer. Want van Mij *wendt u zich af*, u ontbloot zich en klimt naar boven. U slaat uw bed wijd open en *met enkelen* van hen sluit u voor u *een verbintenis*. U hebt hun bed lief, op *elke* plaats die u ziet. 
9. U reist met olie naar de koning en u vermeerdert uw welriekende zalven. U zendt uw gezanten ver weg en vernedert u tot de hel toe. 
10. Door uw grote reis bent u afgemat, *maar* u zegt niet: Er is geen hoop *meer*. U hebt *nieuwe* levenskracht gevonden, daarom bent u niet verzwakt. 
11. Maar voor wie bent u beducht of bevreesd geweest? U hebt immers gelogen en hebt aan Mij niet gedacht, *Ik* ben u niet ter harte gegaan. Is het niet *om*dat Ik heb gezwegen, en dat van oude tijden af, dat u Mij niet vreest? 
12. Ík zal uw gerechtigheid bekendmaken, en uw daden: ze zullen u niets baten. 
13. Wanneer u roept, laten zij u *dan* redden die door u verzameld zijn. Maar de wind zal hen allemaal wegvoeren, een zucht zal hen wegnemen. Maar wie tot Mij de toevlucht neemt, zal de aarde in erfelijk bezit krijgen en Mijn heilige berg in bezit nemen.
14. Men zal zeggen: Verhoog *de weg*, verhoog *de weg*, bereid de weg, neem *elk* struikelblok voor Mijn volk van de weg! 
15. Want zo zegt de Hoge en Verhevene, Die *in* de eeuwigheid woont en Wiens Naam heilig is: Ik woon *in* de hoge *hemel* en *in* het heilige, en bij de verbrijzelde en nederige van geest, om levend te maken de geest van de nederigen, en om levend te maken het hart van de verbrijzelden. 
16. Want Ik zal niet voor eeuwig ter verantwoording roepen en Ik zal niet voor altijd zeer toornig zijn. Want de geest zou van voor Mijn aangezicht bezwijken, de zielen die Ík gemaakt heb. 
17. Ik was zeer toornig over de ongerechtigheid van hun winstbejag, Ik sloeg *het volk*, Ik verborg Mij en was zeer toornig. Maar het ging afkerig verder op de weg van zijn hart. 
18. Ik heb zijn wegen gezien, Ik zal hem genezen, Ik zal hem leiden en hem vertroosting bieden, namelijk zijn treurenden. 
19. Ik schep de vrucht van de lippen, vrede, vrede voor wie ver weg is en voor wie dichtbij is, zegt de HEERE, en Ik zal hem genezen. 
20. Maar de goddelozen zijn als een opgezweepte zee, want die kan niet tot rust komen, en zijn water woelt modder en slijk op. 
21. De goddelozen, zegt mijn God, hebben geen vrede!
