#Jesaja 6
1. In het jaar dat koning Uzzia stierf, zag ik de Heere zitten op een hoge en verheven troon, en de zomen van Zijn *gewaad* vulden de tempel.
2. Serafs stonden boven Hem. Ieder had zes vleugels: met twee bedekte *ieder* zijn gezicht, met twee bedekte hij zijn voeten, en met twee vloog hij.
3. De een riep tot de ander: Heilig, heilig, heilig is de HEERE van de legermachten; heel de aarde is vol van Zijn heerlijkheid!
4. De deurpinnen in de drempels schudden door de stem van hem die riep, en het huis vulde zich met rook.
5. Toen zei ik: Wee mij, want ik verga! Ik ben immers een man met onreine lippen en woon te midden van een volk met onreine lippen. Mijn ogen hebben namelijk de Koning, de HEERE van de legermachten, gezien.
6. Maar een van de serafs vloog naar mij toe, en hij had een gloeiende kool in zijn hand, *die* hij met een tang van het altaar had genomen.
7. *Daarmee* raakte hij mijn mond aan en zei: Zie, deze heeft uw lippen aangeraakt. Zo is uw misdaad *van u* geweken en uw zonde verzoend.
8. Daarna hoorde ik de stem van de Heere. Hij zei: Wie zal Ik zenden? Wie zal *er* voor Ons gaan? Toen zei ik: Zie, hier ben ik, zend mij.
9. Toen zei Hij: Ga en zeg tegen dit volk: Luister voortdurend, maar u zult *het* niet begrijpen. Zie voortdurend, maar u zult *het* niet opmerken. 
10. Maak het hart van dit volk vet, en stop hun oren toe, en sluit hun ogen; anders zullen zij met hun ogen zien, en met hun oren horen, en met hun hart begrijpen en zich bekeren, en zal Hij hen genezen.
11. Toen zei ik: Hoelang, Heere? Hij zei: Totdat de steden verwoest zijn, zodat er geen inwoner *meer* is, en de huizen, zodat er geen mens *meer in* is, en het land verworden is tot een woestenij. 
12. Want de HEERE zal de mensen ver weg doen gaan, en de verlatenheid in het land zal groot zijn. 
13. Al zal daarin nog een tiende deel *over* zijn, het zal weer verwoest worden. *Maar* zoals van de eik en de haageik na het omhakken een stronk overblijft, zal hun stronk een heilig zaad zijn.
