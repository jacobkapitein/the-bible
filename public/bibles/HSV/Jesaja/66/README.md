#Jesaja 66
1. Zo zegt de HEERE: De hemel is Mijn troon en de aarde de voetbank van Mijn voeten. Waar zou *dan* het huis zijn dat u voor Mij zou willen bouwen en waar de plaats van Mijn rust? 
2. Want Mijn hand heeft al die dingen gemaakt, en *daardoor* bestaan al die dingen, spreekt de HEERE. Maar Ik zal zien op deze, op de ellendige en verslagene van geest, en wie voor Mijn woord beeft. 
3. Wie een rund slacht, slaat een man neer, wie een lam offert, breekt een hond de nek, wie een graanoffer offert, *offert* varkensbloed, wie wierook brandt als gedenkoffer, looft *daarmee* een afgod. *Zoals* zíj ook hun *eigen* wegen gekozen hebben en hun ziel vreugde vindt in hun afschuwelijke *afgoden*, 
4. zo zal Ík *het loon voor* hun handelingen kiezen en zal Ik over hen doen komen wat zij vrezen, omdat Ik riep, maar niemand antwoord gaf, Ik sprak, maar zij niet luisterden. Zij deden wat slecht is in Mijn ogen en zij kozen wat Mij niet behaagt. 
5. Hoor het woord van de HEERE, u die beeft voor Zijn woord: Uw broeders die u haten, die u verstoten vanwege Mijn Naam, zeggen: Laat de HEERE verheerlijkt worden! Maar Hij zal verschijnen tot uw blijdschap, zíj daarentegen zullen beschaamd worden. 
6. Een geluid van een gejoel uit de stad, een geluid uit de tempel, de stem van de HEERE! Hij vergeldt Zijn vijanden *naar* wat zij verdienen.
7. Voordat zij weeën kreeg, heeft zij gebaard. *Nog* voor een wee over haar kwam, heeft zij een jongetje ter wereld gebracht. 
8. Wie heeft *ooit* zoiets gehoord? Wie heeft iets dergelijks gezien? Zou een land geboren kunnen worden op één dag? Zou een volk geboren kunnen worden in één keer? Maar Sion heeft *nauwelijks* weeën gekregen, of zij heeft haar zonen *al* gebaard. 
9. Zou Ík ontsluiting geven en niet doen baren? zegt de HEERE. Of zou Ik, Die doe baren, toesluiten? zegt uw God. 
10. Verblijd u met Jeruzalem en verheug u over haar, u allen die haar liefhebt. Wees vrolijk met haar met vreugde, u allen die over haar treurt, 
11. opdat u mag zuigen en verzadigd worden aan haar vertroostende borst, opdat u zich met volle teugen mag laven aan de overvloed van haar luister.
12. Want zo zegt de HEERE: Zie, Ik doe de vrede naar haar toestromen als een rivier, en de luister van de heidenvolken als een *alles* wegspoelende beek. Dan zult u zuigen, u zult op de heup gedragen en op de knieën vertroeteld worden. 
13. Zoals iemands moeder hem troost, zo zal Ík u troosten; ja, in Jeruzalem zult u getroost worden! 
14. U zult *het* zien, uw hart zal vrolijk zijn, en uw gebeente zal groeien als het jonge gras. Dan zal de hand van de HEERE gekend worden door Zijn dienaren, maar op Zijn vijanden zal Hij toornig zijn. 
15. Want zie, de HEERE zal komen in vuur, en Zijn strijdwagens zullen komen als een wervelwind, om in grimmigheid Zijn toorn te laten gelden, Zijn bestraffing in vlammen van vuur. 
16. Want met vuur en met Zijn zwaard zal de HEERE een rechtszaak voeren met alle vlees. Zie die door de HEERE dodelijk gewonden zijn, zullen talrijk zijn. 
17. Zij die zich heiligen en reinigen in de tuinen achter één in *hun* midden, die varkensvlees eten, afschuwelijk *gedierte* en muizen, tezamen zullen zij weggevaagd worden, spreekt de HEERE. 
18. Ik *ken* hun werken en hun gedachten! *De tijd* komt dat Ik alle heidenvolken en talen bijeen zal brengen. En zij zullen komen en Mijn heerlijkheid zien.
19. En Ik zal een teken op hen aanbrengen: Ik zal uit hen die aan *het gericht* ontkomen zijn, *boden* zenden naar de heidenvolken, Tarsis, Pul, Lud, de boogschutters, *naar* Tubal, Javan, de verafgelegen kustlanden, die geen tijding over Mij hebben gehoord en die Mijn heerlijkheid niet hebben gezien. Zij zullen Mijn heerlijkheid onder de heidenvolken verkondigen.
20. En zij zullen al uw broeders uit alle heidenvolken brengen *als* graanoffer aan de HEERE, op paarden en op wagens, met huifkarren, op muildieren en op *snelle* kamelen, naar Mijn heilige berg toe, *naar* Jeruzalem, zegt de HEERE, zoals de Israëlieten het graanoffer in rein vaatwerk naar het huis van de HEERE brengen.
21. Ook zal Ik *enigen* uit hen tot priesters en Levieten aanstellen, zegt de HEERE. 
22. Want zoals de nieuwe hemel en de nieuwe aarde die Ik ga maken, voor Mijn aangezicht zullen blijven staan, spreekt de HEERE, zo zullen *ook* uw nageslacht en uw naam blijven staan. 
23. En het zal geschieden dat van nieuwemaan tot nieuwemaan en van sabbat tot sabbat alle vlees zal komen om zich neer te buigen voor Mijn aangezicht, zegt de HEERE. 
24. En zij zullen *de stad* uit gaan en zien de dode lichamen van de mannen die tegen Mij in opstand zijn gekomen; want hun worm zal niet sterven en hun vuur zal niet uitgeblust worden, en zij zullen voor alle vlees een afgrijzen zijn.
