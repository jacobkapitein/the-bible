#Jesaja 51
1. Luister naar Mij, u die de gerechtigheid najaagt, u die de HEERE zoekt. Aanschouw de rots *waarin* u uitgehakt bent, de holte van de put *waaruit* u gegraven bent. 
2. Aanschouw Abraham, uw vader, en Sara, *die* u gebaard heeft. Want toen hij *nog* alleen was, riep Ik hem, Ik zegende hem en maakte hem talrijk. 
3. Want de HEERE zal Sion troosten, Hij zal al haar puinhopen troosten. Hij zal haar woestijn maken als Eden, haar wildernis als de hof van de HEERE. Vreugde en blijdschap zal daarin gevonden worden, dank*zegging* en luid psalmgezang. 
4. Sla acht op Mij, Mijn volk, Mijn natie, hoor Mij aan, want een wet zal van Mij uitgaan en Mijn recht zal Ik tot rust doen komen tot een licht voor de volken. 
5. Mijn gerechtigheid is nabij, Mijn heil treedt tevoorschijn en Mijn armen zullen de volken oordelen, de kustlanden zullen op Mij wachten en op Mijn arm zullen ze hopen. 
6. Sla uw ogen op naar de hemel en aanschouw de aarde beneden, want de hemel zal verdwijnen als rook, de aarde zal verslijten als een kleed, evenzo zullen haar bewoners sterven. Maar Mijn heil zal voor eeuwig bestaan, Mijn gerechtigheid zal niet verbroken worden. 
7. Luister naar Mij, u die de gerechtigheid kent, volk dat Mijn wet in zijn hart heeft, wees niet bevreesd voor de smaad van stervelingen, wees niet ontsteld door hun beschimpingen. 
8. Want de mot zal hen opeten als een kleed, de mottenlarve zal hen opeten als wol. Maar Mijn gerechtigheid zal voor eeuwig bestaan, en Mijn heil van generatie op generatie. 
9. Ontwaak, ontwaak, bekleed u met kracht, arm van de HEERE! Ontwaak als in de dagen van weleer, *als bij* de generaties van *vroeger* eeuwen! Bent u het niet die Rahab hebt neergehouwen, het zeemonster doorboord? 
10. Bent u het niet die de zee heeft drooggelegd, de wateren van de grote watervloed, die de diepten van de zee gemaakt heeft tot een weg, zodat de verlosten erdoor konden gaan? 
11. Zo zullen wie door de HEERE zijn vrijgekocht, terugkeren en met gejuich in Sion komen. Eeuwige blijdschap zal op hun hoofd zijn, vreugde en blijdschap zullen zij verkrijgen, verdriet en gezucht zullen wegvluchten. 
12. Ik, Ik ben het Die u troost. Wie bent u dat u bevreesd bent voor een sterveling, *die* sterven moet, voor een mensenkind, gras, dat vergaat, 
13. en dat u de HEERE vergeet, Die u gemaakt heeft, Die de hemel uitgespannen heeft en de aarde gegrondvest, en dat u voortdurend, de hele dag, angstig bent vanwege de woede van de onderdrukker, wanneer hij zich gereedmaakt om *u* te gronde te richten? Waar is dan de woede van de onderdrukker? 
14. De geknevelde zal snel worden losgelaten, hij zal niet sterven in de put *van ellende*, zijn brood zal *hem* niet ontbreken. 
15. Want Ik ben de HEERE, uw God, Die de zee opzweept, zodat zijn golven bruisen, HEERE van de legermachten is Zijn Naam. 
16. Ik leg Mijn woorden in uw mond, en bedek u onder de schaduw van Mijn hand, om de hemel te planten en de aarde te grondvesten, om te zeggen tegen Sion: U bent Mijn volk. 
17. Ontwaak, ontwaak, sta op, Jeruzalem! U die uit de hand van de HEERE gedronken hebt de beker van Zijn grimmigheid; de droesem uit de beker van bedwelming hebt u gedronken, opgedronken. 
18. Er is niemand die haar zachtjes leidt van al de kinderen *die* zij heeft gebaard; er is niemand die haar hand grijpt onder al de kinderen *die* zij heeft grootgebracht. 
19. Deze twee dingen zijn u overkomen. Wie betuigt u zijn medeleven? Er is verwoesting en ondergang, honger en zwaard. *Door* wie zal Ik u troosten? 
20. Uw kinderen zijn uitgeput, zij liggen op de hoeken van alle straten, als een antilope in een net; zij zijn vol van de grimmigheid van de HEERE, van de bestraffing door uw God. 
21. Daarom, luister toch hiernaar, u die ellendig bent, dronken, maar niet van wijn. 
22. Zo zegt uw Heere, de HEERE en uw God, Die voor Zijn volk een rechtszaak zal voeren: Zie, Ik neem de beker van bedwelming uit uw hand, de droesem van de beker van Mijn grimmigheid - u zult die voortaan niet meer drinken. 
23. Maar Ik zal hem geven in de hand van hen die u bedroeven, die tegen uw ziel zeiden: Werp je neer, dan lopen wij over *je* heen. En u legde uw rug neer als *was u* aarde, als *was u* de straat voor wie daaroverheen gaan.
