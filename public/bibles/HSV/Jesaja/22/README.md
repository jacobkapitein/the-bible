#Jesaja 22
1. De last over het Dal van het Visioen. Wat hebt u toch dat u allen op de daken klimt? 
2. Stad vol tumult *en* rumoer, uitgelaten stad, uw gevallenen zijn niet gevallen door het zwaard en zijn *ook* niet gestorven in de strijd. 
3. Al uw leiders zijn tezamen gevlucht, zonder *één* boog*schot* zijn zij gevangengenomen; al de uwen die werden gevonden, tezamen zijn zij gevangengenomen, hoe ver zij ook weggevlucht waren. 
4. Daarom zeg ik: Wend *uw* blik van mij af, laat mij bitter wenen; dring niet aan om mij te troosten over de verwoesting van de dochter van mijn volk. 
5. Want het is een dag van verwarring, vertrapping en ontreddering, *een dag* van de Heere, de HEERE van de legermachten, in het Dal van het Visioen; *een dag* waarop muren omver worden gehaald, en *een dag* van geschreeuw tegen het gebergte. 
6. Want Elam neemt de pijlkoker op, de man en de paarden *staan* bij de strijdwagen, en Kir ontbloot het schild. 
7. Het zal gebeuren dat uw mooiste dalen vol zullen staan met strijdwagens, en de ruiters zullen zich in slagorde opstellen tegenover de poort. 
8. Men zal ontmantelen wat Juda bescherming biedt. Op die dag zult u uitkijken naar het wapenarsenaal in het Woudhuis; 
9. en de bressen in de Stad van David ziet u. Ja, het zijn er vele. U vangt het water van de Benedenvijver op. 
10. U telt de huizen van Jeruzalem en u breekt huizen af om de muren te versterken. 
11. Verder maakt u een reservoir tussen beide muren voor het water van de Oude Vijver. Maar u zult geen oog hebben voor Hem Die dit gedaan heeft, en Hem Die dit in een ver *verleden* gevormd heeft, ziet u niet. 
12. De Heere, de HEERE van de legermachten, zal op die dag oproepen tot wenen en tot rouw, tot kaalscheren en tot het omdoen van een rouwgewaad. 
13. Maar zie, er is vreugde en blijdschap, men doodt runderen en slacht schapen, men eet vlees en drinkt wijn. *Men zegt:* Laten wij eten en drinken, want morgen sterven wij! 
14. Maar de HEERE van de legermachten heeft Zich aan mij persoonlijk geopenbaard: Voorwaar, deze ongerechtigheid wordt voor u niet verzoend, totdat u sterft, zegt de Heere, de HEERE van de legermachten.
15. Zo zegt de Heere, de HEERE van de legermachten: Ga, treed binnen bij die hofmaarschalk, bij Sebna, het hoofd van de hofhouding, *en zeg*: 
16. Wat hebt u hier of wie hebt u hier, dat u hier voor uzelf een graf hebt uitgehouwen? Dat houwt zich in de hoogte een graf uit, hakt zich in de rots een woning uit! 
17. Zie, de HEERE werpt u weg met de werpkracht van een man, en rolt u op als een rol. 
18. Hij zal u helemaal ineenrollen tot een kluwen, als een bal naar een wijd uitgestrekt land werpen. Daar zult u sterven en daar zullen uw praalwagens zijn, *u*, schandvlek van het huis van uw heer! 
19. Ik zal u wegstoten uit uw ambt; hij zal u van uw post verdrijven. 
20. Op die dag zal het gebeuren dat Ik Mijn dienaar Eljakim, de zoon van Hilkia, zal roepen. 
21. Ik zal hem bekleden met uw gewaad, hem uw gordel ombinden, en uw heerschappij zal Ik in zijn hand leggen. Hij zal als een vader zijn voor de inwoners van Jeruzalem en voor het huis van Juda. 
22. En Ik zal de sleutel van het huis van David op zijn schouder leggen. Als hij opendoet, zal niemand sluiten. Als hij sluit, zal niemand opendoen. 
23. Ik zal hem *als* een pin vastslaan in een stevige plaats, zodat hij een erezetel zal zijn voor het huis van zijn vader.
24. Dan zal men heel het gewicht van het huis van zijn vader aan hem hangen, de spruiten en de loten, al het kleine vaatwerk, van het vaatwerk van de schalen tot het vaatwerk van de kruiken toe.
25. Op die dag, spreekt de HEERE van de legermachten, zal die pin, vastgeslagen in een stevige plaats, weggenomen worden. Hij zal er afgehakt worden en vallen, en de last die eraan hangt, zal afgesneden worden, want de HEERE heeft gesproken.
