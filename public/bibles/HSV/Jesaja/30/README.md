#Jesaja 30
1. Wee de opstandige kinderen, spreekt de HEERE, om een plan te maken, maar niet van Mij uit; om een verdrag te sluiten, maar niet *vanuit* Mijn Geest; *het is* om zonde op zonde te hopen. 
2. Zij gaan om af te dalen naar Egypte - maar naar *wat* Mijn mond *spreekt*, vragen zij niet - om *zichzelf* in veiligheid te brengen bij de macht van de farao, en om hun toevlucht te zoeken in de schaduw van Egypte. 
3. Maar de macht van de farao zal u tot schaamte zijn, en de toevlucht in de schaduw van Egypte tot schande. 
4. Wanneer zijn vorsten in Zoan geweest zijn, en zijn gezanten Chanes bereikt hebben, 
5. zullen allen beschaamd staan om een volk dat hun geen nut kan doen, niet tot hulp of voordeel zal zijn, maar tot schande en ook tot smaad.
6. De last over de dieren van het Zuiderland. Door een land van benauwdheid en angst, waar leeuwin en leeuw, adder en vliegende draak *wonen*, vervoeren zij op de ruggen van ezels hun vermogen, en op de bulten van kamelen hun schatten, naar een volk *dat hun* geen nut kan doen. 
7. Egypte zal namelijk tevergeefs en voor niets helpen. Daarom roep Ik hierover uit: *Dit is nu* Rahab: het blijft stilzitten. 
8. Nu *dan*, kom, schrijf het in hun bijzijn op een *schrijf*tafel en teken het op in een boek, zodat het blijft staan tot de laatste dag, voor altijd en eeuwig. 
9. Want het is een opstandig volk, het zijn leugenachtige kinderen, kinderen die niet willen luisteren naar de wet van de HEERE; 
10. die tegen de zieners zeggen: U mág niet zien; tegen de schouwers: U mág niet voor ons schouwen wat waar is. Spreek tot ons vleierijen, schouw bedriegerijen. 
11. Wijk af van de weg, keer af van het pad, houd de Heilige van Israël bij ons vandaan. 
12. Daarom, zo zegt de Heilige van Israël: Omdat u dit woord verwerpt, vertrouwt op onderdrukking en bedrog en daarop steunt, 
13. daarom zal deze misdaad voor u zijn als een zakkende, wijder wordende scheur in een hoge muur; plotseling, in een ogenblik, komt de breuk ervan. 
14. Ja, Hij zal hem stukbreken als het breken van pottenbakkerskruik; Hij zal hem verbrijzelen en niet sparen, zodat in zijn gruis geen scherf gevonden wordt om vuur uit de haard te halen of water uit de poel te scheppen. 
15. Want zo zegt de Heere HEERE, de Heilige van Israël: Door terugkeer en rust zou u verlost worden, in stilheid en vertrouwen zou uw sterkte zijn, maar u hebt niet gewild. 
16. U zegt: Nee! Te paard zullen wij vluchten. Daarom zúlt u vluchten. En op snelle *paarden* zullen wij rijden. Daarom zullen uw achtervolgers *ook* snel zijn. 
17. Duizend *zullen vluchten* voor het dreigen van één; voor het dreigen van vijf zult u allen op de vlucht slaan, tot u bent overgebleven als een paal op een bergtop, en als een banier op een heuvel.
18. En daarom wacht de HEERE, opdat Hij u genadig zal zijn; en daarom zal Hij Zich verheffen om Zich over u te ontfermen. Voorzeker, de HEERE is een God van recht. Welzalig zijn allen die Hem verwachten. 
19. Want op Sion zal het volk wonen, in Jeruzalem, u hoeft nooit meer te wenen. Hij zal u zeker genadig zijn op uw luide roepen: zodra Hij dat hoort, zal Hij u antwoorden. 
20. De Heere zal u wel geven brood van benauwdheid en water van verdrukking, maar uw leraren zullen zich niet langer verbergen: uw ogen zullen uw leraren zien. 
21. Met uw *eigen* oren zult u een woord van achter u horen: Dit is de weg, bewandel die. *Dit* voor het geval u naar rechts of naar links zou gaan. 
22. Dan zult u voor onrein houden uw met zilver bedekte gesneden beelden en uw met goud overtrokken gegoten beelden. U zult ze wegwerpen als een menstruatiedoek; u zult ervan zeggen: Weg *ermee*! 
23. Dan zal Hij regen geven over uw zaad waarmee u het land ingezaaid hebt, en brood*koren* als opbrengst van het land; het zal vol en overvloedig zijn. Op die dag zal uw vee grazen op wijde weidegronden. 
24. De koeien en ezels die het land bewerken, zullen gezouten voer eten, dat geschud is met schep en zeef. 
25. Er zullen op elke hoge berg en elke verheven heuvel beken zijn *en* waterstromen, op de dag van de grote slachting, wanneer de torens zullen vallen. 
26. Dan zal het licht van de volle maan zijn als het licht van de gloeiende zon, en het licht van de zon zal zevenmaal *sterker* zijn, net als het licht van zeven dagen, op de dag dat de HEERE de breuk van Zijn volk zal verbinden en de wond die het is toegebracht, zal genezen.
27. Zie, de Naam van de HEERE komt van ver, Zijn toorn brandt - *de* last is zwaar - Zijn lippen zijn vol gramschap, Zijn tong is als verterend vuur. 
28. Zijn adem is als een overstromende beek, *die* reikt tot de hals, om de heidenvolken te wannen met de wan van nutteloosheid; en een toom die doet dwalen, ligt op de kaken van de volken. 
29. Er zal een lied bij u zijn, als in de nacht waarin men zich heiligt voor een feest; en blijdschap van hart, als *bij* iemand die met fluit*spel* voortgaat om te komen tot de berg van de HEERE, tot de Rots van Israël. 
30. De HEERE zal Zijn majestueuze stem doen horen, Hij zal het neerkomen van zijn arm doen zien in grimmige toorn: een vlam van verterend vuur, slagregens, een vloed, hagelstenen. 
31. Want door de stem van de HEERE zal Assyrië verpletterd worden, hij *die* met de roede sloeg. 
32. En *over*al waar de *door God* beschikte staf voorbij is getrokken, *overal* waarop de HEERE die heeft doen rusten, zullen er tamboerijnen en harpen zijn, want met *alles* in beroering brengende strijdhandelingen zal Hij hen bestrijden. 
33. Want de verbrandingsplaats is al eerder gereedgemaakt, ook voor de koning is hij in gereedheid gebracht. Hij heeft hem diep gemaakt *en* wijd. Voor zijn brandstapel is vuur en hout in overvloed. De adem van de HEERE zal hem aansteken als een zwavelstroom.
