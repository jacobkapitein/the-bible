#Jesaja 36
1. In het veertiende jaar van koning Hizkia gebeurde het dat Sanherib, de koning van Assyrië, optrok tegen alle versterkte steden van Juda en ze innam.
2. De koning van Assyrië zond de commandant van Lachis naar Jeruzalem, naar koning Hizkia, met een sterke legermacht. Hij stelde zich op bij de waterloop van de bovenvijver, op de hoofdweg naar het Blekersveld.
3. Toen ging Eljakim, de zoon van Hilkia, het hoofd van de hofhouding, *de stad* uit naar hem toe, met Sebna, de schrijver, en Joah, de zoon van Asaf, de kanselier.
4. Daarop zei de commandant tegen hen: Zeg toch tegen Hizkia: Dit zegt de grote koning, de koning van Assyrië: Wat is dit voor vertrouwen dat u koestert?
5. Ik zeg (maar het is lippentaal): Er is beraad en *gevechts*kracht voor de oorlog. Op wie stelt u nu uw vertrouwen, dat u tegen mij in opstand komt?
6. Zie, u vertrouwt op die geknakte rietstaf, op Egypte. Maar als iemand daarop leunt, dringt hij in zijn hand en doorboort die. Zo is de farao, de koning van Egypte, voor allen die op hem vertrouwen.
7. En als u tegen mij zegt: Wij vertrouwen op de HEERE, onze God - is Hij het niet van Wie Hizkia de hoogten en altaren verwijderd heeft? En heeft *Hizkia* niet en tegen Juda en Jeruzalem gezegd: Voor dit altaar moet u zich neerbuigen?
8. Nu dan, ga toch een weddenschap aan met mijn heer, de koning van Assyrië: ik geef aan u tweeduizend paarden, als u van uw kant daarvoor de ruiters kunt leveren!
9. En hoe zou u *ooit* een aanval kunnen keren van een enkele landvoogd van de geringste dienaren van mijn heer? U vertrouwt voor uzelf echter op Egypte vanwege *zijn* strijdwagens en ruiters.
10. Nu dan, ben ik buiten *de wil van* de HEERE tegen dit land opgetrokken om het te gronde te richten? De HEERE heeft tegen mij gezegd: Trek tegen dit land op en richt het te gronde!
11. Toen zeiden Eljakim, Sebna en Joah tegen de commandant: Spreek toch Aramees tegen uw dienaren, want dat verstaan wij. Spreek tegen ons geen Judees ten aanhoren van het volk dat op de *stads*muur is.
12. Maar de commandant zei: Heeft mijn heer mij *alleen* naar uw héér en naar ú gestuurd om deze woorden te spreken? Is het *ook* niet naar de mannen die *daar* op de muur zitten, *om hun te zeggen* dat zij met u hun *eigen* uitwerpselen zullen eten en hun *eigen* urine drinken?
13. En de commandant stelde zich op, riep met luide stem in het Judees en zei: Luister naar de woorden van de grote koning, de koning van Assyrië!
14. Dit zegt de koning: Laat Hizkia u niet bedriegen, want hij zal u niet kunnen redden.
15. Laat Hizkia u ook niet doen vertrouwen op de HEERE door te zeggen: De HEERE zal ons zeker redden, deze stad zal niet gegeven worden in de hand van de koning van Assyrië.
16. Luister niet naar Hizkia, want dit zegt de koning van Assyrië: Geef u aan mij over, kom uit *de stad* naar mij toe. Dan mag ieder eten van zijn *eigen* wijnstok en ieder van zijn *eigen* vijgenboom, en ieder water drinken uit zijn *eigen* put,
17. totdat ik kom en u meevoer naar een land als uw *eigen* land, een land van koren en nieuwe wijn, een land van brood en wijngaarden.
18. Laat Hizkia u niet misleiden door te zeggen: De HEERE zal ons redden. Hebben de goden van de volken, ieder zijn *eigen* land, gered uit de hand van de koning van Assyrië?
19. Waar zijn de goden van Hamath en Arpad? Waar zijn de goden van Sefarvaïm? Hebben zij Samaria dan soms uit mijn hand gered?
20. Wie onder al de goden van deze landen zijn er die hun land uit mijn hand gered hebben? Zou de HEERE Jeruzalem dan wél uit mijn hand redden?
21. Maar zij zwegen en antwoordden hem met geen woord, want het gebod van de koning was dit: U mag hem niet antwoorden.
22. Toen kwam Eljakim, de zoon van Hilkia, het hoofd van de hofhouding, met Sebna, de schrijver, en Joah, de zoon van Asaf, de kanselier, in gescheurde kleren naar Hizkia toe. Zij vertelden hem de woorden van de commandant.
