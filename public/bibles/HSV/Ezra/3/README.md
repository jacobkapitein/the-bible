#Ezra 3
1. Toen de zevende maand aanbrak en de Israëlieten *zich* in de steden *gevestigd hadden*, verzamelde het volk zich als één man in Jeruzalem.
2. Jesua, de zoon van Jozadak, stond op met zijn broeders, de priesters, en Zerubbabel, de zoon van Sealthiël, met zijn broeders, en zij *her*bouwden het altaar van de God van Israël om daarop brandoffers te brengen volgens wat geschreven staat in de wet van Mozes, de man Gods.
3. En zij plaatsten het altaar op zijn fundament, hoewel er verschrikking over hen was vanwege de volken van de landen *rondom*. Zij brachten daarop brandoffers voor de HEERE, brandoffers voor de ochtend en voor de avond.
4. Zij vierden het Loofhuttenfeest volgens wat geschreven staat, namelijk een brandoffer van een dag op *die* dag in het *juiste* aantal, overeenkomstig de bepaling voor elke afzonderlijke dag.
5. Daarna het voortdurende brandoffer en *dat* voor de nieuwe maanden en voor alle geheiligde vastgestelde tijden voor de HEERE en voor ieder die een vrijwillige gave gaf aan de HEERE.
6. Vanaf de eerste dag van de zevende maand begonnen zij de HEERE brandoffers te brengen, maar de fundering voor de tempel van de HEERE was nog niet gelegd.
7. Daarom gaven zij geld voor de steenhouwers en voor de ambachtslieden, en eten en drinken en olie voor de Sidoniërs en de Tyriërs, om cederhout te laten komen van de Libanon, over zee naar Jafo, overeenkomstig de vergunning hun *verleend* door Kores, de koning van Perzië.
8. In het tweede jaar na hun komst naar het huis van God in Jeruzalem, in de tweede maand, begonnen Zerubbabel, de zoon van Sealthiël, en Jesua, de zoon van Jozadak, en de overigen van hun broeders, de priesters en de Levieten, en allen die uit de gevangenschap naar Jeruzalem waren gekomen *met de bouw*. Zij stelden de Levieten aan van twintig jaar en daarboven om toezicht te houden op het werk aan het huis van de HEERE.
9. Toen trad Jesua aan, *met* zijn zonen en zijn broeders, *en* Kadmiël met zijn zonen, de nakomelingen van Juda, als één *man* om toezicht te houden op hen die het werk deden in het huis van God, *en ook *de zonen van Henadad, hun zonen en hun broeders, de Levieten.
10. En de bouwers legden de fundering van de tempel van de HEERE, en men stelde de priesters op, gekleed *in ambtsgewaad*, met de trompetten, en de Levieten, de nakomelingen van Asaf, met de cimbalen, om de HEERE te prijzen, naar de richtlijnen van David, de koning van Israël.
11. Zij zongen in beurtzang bij het prijzen en bij het danken van de HEERE dat *Hij* goed is, dat Zijn goedertierenheid over Israël tot in eeuwigheid is. Heel het volk hief een groot gejuich aan bij het prijzen van de HEERE, omdat de fundering voor het huis van de HEERE gelegd was.
12. Maar velen van de priesters en de Levieten en de familiehoofden, *namelijk* de ouderen die het eerste huis op zijn fundering gezien hadden, huilden met luide stem toen *zij* dit huis voor hun ogen *zagen*, terwijl vele *anderen* met gejuich *en* met blijdschap *hun* stem verhieven.
13. En het volk kon geen onderscheid maken tussen het geluid van het vreugdegejuich en het geluid van het huilen van het volk, want het volk hief een groot gejuich aan en het geluid werd tot ver gehoord.
