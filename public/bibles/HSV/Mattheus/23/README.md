#Mattheus 23
1. Toen sprak Jezus tot de menigte en tot Zijn discipelen:
2. De schriftgeleerden en de Farizeeën zijn gaan zitten op de stoel van Mozes;
3. daarom, al wat zij u zeggen dat u in acht moet nemen, neem *dat* in acht en doe *het*; maar doe niet naar hun werken, want zij zeggen het, maar doen het *zelf* niet.
4. Want zij binden lasten samen die zwaar zijn en moeilijk om te dragen, en zij leggen ze op de schouders van de mensen; maar zij willen die zelf met geen vinger verroeren.
5. Al hun werken doen zij om door de mensen gezien te worden, want zij maken hun gebedsriemen breed en de kwastjes aan hun kleren groot.
6. Zij zijn zeer gesteld op de ereplaatsen tijdens de maaltijden en op de voorste plaatsen in de synagogen;
7. zij *zijn ook belust op* de begroetingen op de markten, en om door de mensen ?rabbi, rabbi? genoemd te worden.
8. Maar u mag zich geen rabbi laten noemen, want Eén is uw Meester, *namelijk* Christus; en u bent allen broeders.
9. En u mag niemand op de aarde uw vader noemen, want Eén is uw Vader, *namelijk* Hij Die in de hemelen is.
10. En u mag niet meesters genoemd worden, want Eén is uw Meester, *namelijk* Christus.
11. Maar de belangrijkste van u zal uw dienaar zijn.
12. En wie zichzelf zal verhogen, zal vernederd worden; en wie zichzelf zal vernederen, zal verhoogd worden.
13. Maar wee u, schriftgeleerden en Farizeeën, huichelaars, want u sluit het Koninkrijk der hemelen voor de mensen; u gaat er immers *zelf* niet binnen, en hen die er binnen willen gaan, laat u er niet binnengaan.
14. Wee u, schriftgeleerden en Farizeeën, huichelaars, want u eet de huizen van de weduwen op, en voor de schijn bidt u lang; daarom zult u een des te zwaarder oordeel ontvangen.
15. Wee u, schriftgeleerden en Farizeeën, huichelaars, want u reist zee en land af om één proseliet te maken, en als hij het geworden is, maakt u hem een kind van de hel, dubbel zo erg als u.
16. Wee u, blinde leiders, die zegt: Heeft iemand gezworen bij de tempel, dan betekent dat niets; maar heeft iemand gezworen bij het goud van de tempel, dan is hij aan *die eed* gebonden.
17. Dwazen en blinden! Want wat is meer, het goud of de tempel, die het goud heiligt?
18. En: heeft iemand gezworen bij het altaar, dan betekent dat niets; maar heeft iemand gezworen bij de gave die daarop ligt, dan is hij aan *die eed* gebonden.
19. Dwazen en blinden! Want wat is meer, de gave of het altaar, dat de gave heiligt?
20. Wie daarom zweert bij het altaar, die zweert daarbij en bij alles wat daarop ligt;
21. en wie zweert bij de tempel, die zweert daarbij en bij Hem Die daarin woont;
22. en wie zweert bij de hemel, die zweert bij de troon van God en bij Hem Die daarop zit.
23. Wee u, schriftgeleerden en Farizeeën, huichelaars, want u geeft tienden van de munt, de dille en de komijn, en u laat het belangrijkste van de Wet na: het recht, en de barmhartigheid en het geloof. Deze dingen zou men moeten doen en die *andere* dingen niet nalaten.
24. Blinde leiders, die de mug uitzift maar de kameel doorslikt.
25. Wee u, schriftgeleerden en Farizeeën, huichelaars, want u reinigt de buitenkant van de drinkbeker en van de schotel, maar van binnen zijn ze vol van roofzucht en onmatigheid.
26. Blinde Farizeeër, reinig eerst de binnenkant van de drinkbeker en de schotel, zodat ook de buitenkant daarvan rein wordt.
27. Wee u, schriftgeleerden en Farizeeën, huichelaars, want u bent als de witgepleisterde graven, die van buiten wel mooi lijken, maar van binnen zijn ze vol doodsbeenderen en allerlei onreinheid.
28. Zo lijkt u ook wel van buiten rechtvaardig voor de mensen, maar van binnen bent u vol huichelarij en wetteloosheid.
29. Wee u, schriftgeleerden en Farizeeën, huichelaars, want u bouwt de graven voor de profeten en versiert de grafmonumenten van de rechtvaardigen,
30. en u zegt: Als wij in de tijd van onze vaderen hadden geleefd, hadden wij niet met hen meegewerkt om het bloed van de profeten *te vergieten.*
31. Aldus getuigt u *tegen* uzelf, dat u kinderen bent van hen die de profeten gedood hebben.
32. Maakt ook u dan de maat van uw vaderen vol!
33. Slangen, adderengebroed, hoe zou u aan de veroordeling tot de hel ontkomen?
34. Daarom zie, Ik zend profeten, wijzen en schriftgeleerden naar u toe, en *sommigen* van hen zult u doden en kruisigen, en *sommigen* van hen zult u geselen in uw synagogen, en u zult hen vervolgen van stad tot stad,
35. opdat over u al het rechtvaardige bloed zal komen dat vergoten is op de aarde, vanaf het bloed van de rechtvaardige Abel tot het bloed van Zacharia, de zoon van Berechja, die u gedood hebt tussen de tempel en het altaar.
36. Voorwaar, Ik zeg u: Al deze dingen zullen komen over dit geslacht.
37. Jeruzalem, Jeruzalem, u die de profeten doodt en stenigt wie naar u toe gezonden zijn! Hoe vaak heb Ik uw kinderen bijeen willen brengen, op de wijze waarop een hen haar kuikens bijeenbrengt onder haar vleugels; maar u hebt niet gewild!
38. Zie, uw huis wordt als een woestenij voor u achtergelaten.
39. Want Ik zeg u: U zult Mij van nu af aan niet zien, totdat u zegt: Gezegend *is* Hij Die komt in de Naam van de Heere!
