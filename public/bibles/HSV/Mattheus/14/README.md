#Mattheus 14
1. In die tijd hoorde Herodes, de viervorst, het gerucht over Jezus,
2. en hij zei tegen zijn knechten: Dat is Johannes de Doper; hij is opgewekt uit de doden, en daarom zijn die krachten werkzaam in hem.
3. Herodes had Johannes immers gevangengenomen, hem geboeid en in de gevangenis gezet, vanwege Herodias, de vrouw van zijn broer Filippus,
4. want Johannes had tegen hem gezegd: Het is u niet geoorloofd haar te hebben.
5. En hij wilde hem doden, maar hij was bevreesd voor de menigte, omdat zij hem voor een profeet hielden.
6. Maar toen de verjaardag van Herodes gevierd werd, danste de dochter van Herodias in hun midden, en zij behaagde Herodes.
7. Daarom beloofde hij haar met een eed dat hij haar zou geven wat zij ook maar vragen zou.
8. En daartoe opgestookt door haar moeder, zei ze: Geef mij hier op een schotel het hoofd van Johannes de Doper.
9. En de koning werd bedroefd, maar omwille van de eden en om hen die met hem aanlagen, gaf hij bevel dat het *haar* gegeven zou worden;
10. en hij stuurde *iemand* en liet Johannes in de gevangenis onthoofden.
11. En zijn hoofd werd op een schotel gebracht en aan het meisje gegeven, en zij bracht het bij haar moeder.
12. En zijn discipelen kwamen, namen het lichaam weg en begroeven het; zij gingen heen en berichtten het Jezus.
13. En toen Jezus dit hoorde, vertrok Hij vandaar met een schip naar een eenzame plaats, alleen; en de menigte, die dat hoorde, volgde Hem te voet vanuit de steden.
14. En toen Jezus uit *het schip* ging, zag Hij een grote menigte, en Hij was innerlijk met ontferming bewogen over hen en genas hun zieken.
15. Toen het avond werd, kwamen Zijn discipelen naar Hem toe en zeiden: Deze plaats is eenzaam en de tijd is nu verstreken; stuur de menigte weg, zodat zij naar de dorpen kunnen gaan om voor zichzelf voedsel te kopen.
16. Jezus zei echter tegen hen: Het is niet nodig dat zij weggaan, geeft u hun te eten.
17. Maar zij zeiden tegen Hem: Wij hebben hier niets dan vijf broden en twee vissen.
18. Hij zei: Breng ze hier bij Mij.
19. En Hij gaf de menigte opdracht op het gras te gaan zitten; en Hij nam de vijf broden en de twee vissen, en terwijl Hij opkeek naar de hemel, zegende Hij ze. En toen Hij ze gebroken had, gaf Hij de broden aan de discipelen, en de discipelen *gaven ze* aan de menigte.
20. En zij aten allen en werden verzadigd, en ze raapten het overschot van de stukken *brood* op, twaalf manden vol.
21. Zij die gegeten hadden, waren ongeveer vijfduizend mannen, de vrouwen en de kinderen niet meegeteld.
22. En meteen dwong Jezus Zijn discipelen in het schip te gaan en voor Hem uit te varen naar de overkant, terwijl Hij de menigte weg zou sturen.
23. En toen Hij de menigte weggestuurd had, klom Hij de berg op om er in afzondering te bidden. Toen het avond was geworden, was Hij daar alleen.
24. Het schip was al midden op de zee en verkeerde in nood door de golven, want *ze* hadden de wind tegen.
25. Maar in de vierde nachtwake kwam Jezus naar hen toe, lopend over de zee.
26. En toen de discipelen Hem over de zee zagen lopen, raakten zij in verwarring en zeiden: Het is een spook! En zij schreeuwden van angst.
27. Maar meteen sprak Jezus hen aan en zei: Heb goede moed, Ik ben het; wees niet bevreesd.
28. Petrus antwoordde Hem en zei: Heere, als U het bent, geef mij dan bevel over het water naar U toe te komen.
29. Hij zei: Kom! En Petrus klom uit het schip en liep op het water om bij Jezus te komen.
30. Maar toen hij op de sterke wind lette, werd hij bevreesd, en toen hij begon te zinken, riep hij: Heere, red mij!
31. Jezus stak meteen Zijn hand uit, greep hem vast en zei tegen hem: Kleingelovige, waarom hebt u getwijfeld?
32. En toen zij in het schip geklommen waren, ging de wind liggen.
33. Zij die in het schip *waren*, kwamen Hem aanbidden en zeiden: Werkelijk, U bent de Zoon van God!
34. En toen zij overgevaren waren, kwamen zij in het land Gennesaret.
35. En toen de mannen van die plaats Hem herkenden, stuurden ze bericht rond in heel die streek en brachten allen bij Hem die er slecht aan toe waren;
36. en zij smeekten Hem alleen maar de zoom van Zijn bovenkleed te mogen aanraken. En allen die *Hem* aanraakten, werden gezond.
