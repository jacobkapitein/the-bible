#Obadja 1
1. Het visioen van Obadja. Zo zegt de Heere HEERE over Edom: Een bericht hebben wij gehoord van de HEERE, en een gezant is uitgezonden onder de heidenvolken: Sta op! Laten wij tegen *Edom* opstaan ten strijde!
2. Zie, Ik heb u klein gemaakt onder de heidenvolken; diep veracht wordt u. 
3. De overmoed van uw hart heeft u bedrogen, *hij* die woont in de rotskloven, *in* zijn hoge verblijfplaats, *hij* die zegt in zijn hart: Wie zal mij neerhalen naar de aarde? 
4. Al verhief u zich als een arend, en al bouwde u uw nest tussen de sterren, *ook* vandaar zou Ik u neerhalen, spreekt de HEERE. 
5. Als er dieven bij u komen, of nachtelijke verwoesters, - hoe zult u uitgeroeid worden! - stelen zij niet tot zij genoeg hebben? Als er druivenplukkers bij u komen, zullen zij niet een nalezing overlaten? 
6. Hoe is Ezau doorzocht, wat hij verborgen heeft, opgespoord! 
7. Tot aan de grens hebben zij u gestuurd, al uw bondgenoten. Zij met wie u *in* vrede *leefde*, hebben u bedrogen, u overwonnen. *Zij die* uw brood *eten*, leggen een valstrik voor u. Er is geen inzicht in hem. 
8. Zal het niet op die dag zijn, spreekt de HEERE, dat Ik zal ombrengen de wijzen uit Edom en het inzicht uit het bergland van Ezau? 
9. Uw helden, Teman, zullen ontsteld zijn, zodat ieder uit het bergland van Ezau wordt uitgeroeid door een slachting. 
10. Vanwege het geweld tegen uw broeder Jakob zal schaamte u bedekken en zult u voor eeuwig uitgeroeid worden. 
11. Op de dag dat u aan de kant stond, op de dag dat vreemden zijn leger als gevangenen wegvoerden, buitenlanders zijn poorten binnentrokken en over Jeruzalem het lot wierpen, was ook u als een van hen! 
12. U had niet mogen toekijken op de dag van uw broeder, op de dag dat hij een vreemde *voor u* was. U had niet blij mogen zijn vanwege de Judeeërs op de dag van hun ondergang. U had geen grote mond mogen opzetten *tegen hen* op de dag van *hun* benauwdheid. 
13. U had de poort van Mijn volk niet binnen mogen trekken op de dag van hun ondergang. U, juist u, had niet mogen toekijken bij het kwaad dat hem trof op de dag van zijn ondergang. U had *uw handen* niet mogen uitstrekken naar zijn leger op de dag van zijn ondergang. 
14. U had niet op het kruispunt mogen staan om hen die ontkomen waren, uit te roeien. U had hen die ontvlucht waren niet mogen overleveren op de dag van *hun* benauwdheid. 
15. Want de dag van de HEERE is nabij over alle heidenvolken; zoals u gedaan hebt, zal u gedaan worden; wat u verdient, zal op uw *eigen* hoofd terugkeren! 
16. Want zoals u op Mijn heilige berg gedronken hebt, zullen alle heidenvolken voortdurend drinken; zij zullen drinken en slurpen; zij zullen worden alsof zij er niet geweest waren! 
17. Maar op de berg Sion zal ontkoming zijn: die zal een heilige plaats zijn; zij die van het huis van Jakob zijn, zullen hun bezittingen *weer* in bezit nemen. 
18. Dan zal het huis van Jakob een vuur zijn, het huis van Jozef een vlam, en het huis van Ezau zal tot stoppels worden; zij zullen tegen hen ontbranden en hen verslinden, zodat er geen ontkomene zal zijn voor het huis van Ezau! Ja, de HEERE heeft gesproken!
19. Het Zuiderland zal het gebergte van Ezau in bezit nemen, en het Laagland *het gebied van* de Filistijnen; ja, zij zullen het gebied van Efraïm en het gebied van Samaria in bezit nemen; en Benjamin *dat van* Gilead.
20. En de ballingen van dit leger van de Israëlieten *zullen* dat wat van de Kanaänieten was, tot aan Zarfath *in bezit nemen*; de ballingen van Jeruzalem die in Sefarad zijn, zullen de steden van het Zuiderland in bezit nemen. 
21. Verlossers zullen de berg Sion opgaan om het bergland van Ezau te oordelen, en het koningschap zal van de HEERE zijn.
