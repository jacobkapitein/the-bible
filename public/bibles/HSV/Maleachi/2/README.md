#Maleachi 2
1. Nu dan, tot u *komt* dit gebod, priesters!
2. Als u niet luistert en als u *het* niet ter harte neemt om Mijn Naam eer te geven, zegt de HEERE van de legermachten, zal Ik de vloek onder u zenden en uw zegeningen vervloeken. Ja, Ik heb ze *al* vervloekt, want u neemt *het* niet ter harte. 
3. Zie, Ik ga uw nageslacht bestraffen: Ik zal mest op uw gezicht strooien, de mest van uw feesten, en daarmee zal men u wegdragen. 
4. Dan zult u weten dat Ik dit gebod tot u gezonden heb, opdat Mijn verbond met Levi blijven zou, zegt de HEERE van de legermachten. 
5. Mijn verbond met hem was: het leven en de vrede. Die gaf Ik hem, tot vrees *voor Mij*, zodat hij in tegenwoordigheid van Mijn Naam verschrikt was. 
6. Betrouwbaar *onderwijs in* de wet was in zijn mond, geen ongerechtigheid werd op zijn lippen gevonden. In vrede en oprechtheid wandelde hij met Mij en velen bekeerde hij van ongerechtigheid. 
7. Voorzeker, de lippen van een priester moeten kennis bewaren, uit zijn mond moet men *onderwijs in* de wet zoeken, want hij is een gezant van de HEERE van de legermachten. 
8. U echter, u bent afgeweken van de weg: velen hebt u door *uw onderwijs in* de wet doen struikelen. U hebt het verbond met Levi tenietgedaan, zegt de HEERE van de legermachten. 
9. Daarom heb Ik ook u verachtelijk gemaakt en onbeduidend voor heel het volk, want U neemt Mijn wegen niet in acht en ziet bij *uw onderwijs in* de wet de persoon aan.
10. Hebben wij niet allen één Vader? Heeft niet één God ons geschapen? Waarom handelen wij *dan* trouweloos, eenieder tegen zijn broeder, door het verbond met onze vaderen te ontheiligen? 
11. Juda handelt trouweloos en er wordt een gruweldaad gedaan in Israël en in Jeruzalem. Want Juda ontheiligt het heilige van de HEERE, dat Hij liefheeft: hij is met de dochter van een vreemde god getrouwd.
12. Moge de HEERE eenieder die dat doet, uitroeien uit de tenten van Jakob, wie waakt en wie antwoordt, *zelfs* wie een graanoffer brengt aan de HEERE van de legermachten.
13. In de tweede plaats doet u dit: het altaar van de HEERE bedekken met tranen, met geween en gekerm, omdat Hij Zich niet langer tot het graanoffer wendt en *dat* in welgevallen uit uw hand aanneemt. 
14. Dan zegt u: Waarom? Omdat de HEERE Getuige is tussen u en de vrouw van uw jeugd, tegen wie ú trouweloos handelt, terwijl zíj toch uw metgezellin en de vrouw van uw verbond is. 
15. Heeft Hij *er* niet maar één gemaakt, hoewel Hij *nog* geest over had? En waarom die ene? Hij zocht een goddelijk nageslacht. Daarom, wees op uw hoede met uw geest, en handel niet trouweloos tegen de vrouw van uw jeugd. 
16. Want de HEERE, de God van Israël, zegt dat Hij het wegsturen *van de eigen vrouw* haat, hoewel men het geweld bedekt met zijn gewaad, zegt de HEERE van de legermachten. Wees dus op uw hoede met uw geest en handel niet trouweloos. 
17. U vermoeit de HEERE met uw woorden, toch zegt u: Waarmee vermoeien wij *Hem*? Doordat u zegt: Iedereen die kwaad doet, is in de ogen van de HEERE goed, Híj is hen genegen. Of: Waar is de God van het oordeel?
