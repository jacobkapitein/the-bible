#Ezechiel 11
1. Toen hief de Geest mij op en bracht mij bij de Oostpoort van het huis van de HEERE, die naar het oosten gekeerd is. En zie, bij de ingang van de poort waren vijfentwintig mannen, en in hun midden zag ik Jaäzanja, de zoon van Azzur, met Pelatja, de zoon van Benaja, leiders van het volk.
2. Toen zei Hij tegen mij: Mensenkind, dit zijn de mannen die onrecht bedenken en verkeerde raad geven in deze stad,
3. zij die zeggen: Voorlopig *moeten wij* geen huizen bouwen. Deze *stad* is de pot en wij zijn het vlees.
4. Profeteer daarom tegen hen, profeteer, mensenkind!
5. Toen viel de Geest van de HEERE op mij en Hij zei tegen mij: Zeg: Zo zegt de HEERE: Dit hebt u gezegd, huis van Israël. Wat in uw geest opkomt, weet Ik.
6. U hebt in deze stad uw gesneuvelden talrijk gemaakt en haar straten met gesneuvelden gevuld.
7. Daarom, zo zegt de Heere HEERE: Uw gesneuvelden die u in het midden ervan hebt neergelegd, die zijn het vlees en deze *stad* is de pot. U echter zal Ik uit het midden ervan doen vertrekken.
8. Het zwaard hebt u gevreesd en het zwaard zal Ik over u brengen, spreekt de Heere HEERE.
9. Ik zal u uit het midden ervan doen vertrekken, u in de hand van vreemden geven en Ik zal strafgerichten over u voltrekken.
10. U zult door het zwaard vallen. Op het *grond*gebied van Israël zal Ik u berechten. Dan zult u weten dat Ik de HEERE ben.
11. Deze *stad* zal voor u niet als een pot zijn en ú zult in het midden ervan *niet* als vlees zijn: op het *grond*gebied van Israël zal Ik u berechten.
12. Dan zult u weten dat Ik de HEERE ben, omdat u niet in Mijn verordeningen bent gegaan. Overeenkomstig Mijn bepalingen hebt u niet gehandeld, maar overeenkomstig de bepalingen van de heidenvolken die rondom u zijn, hebt u gehandeld.
13. En het gebeurde terwijl ik profeteerde, dat Pelatja, de zoon van Benaja, stierf. Toen wierp ik mij met mijn gezicht *ter aarde* en riep met luide stem: Ach, Heere HEERE, maakt U een *vernietigend* einde aan het overblijfsel van Israël?
14. Toen kwam het woord van de HEERE tot mij:
15. Mensenkind, het zijn uw broeders, uw broeders, mannen met het recht van lossing voor u, en heel het huis van Israël in zijn geheel, tegen wie de inwoners van Jeruzalem gezegd hebben: Houd u ver van de HEERE, ons is dit land als erfelijk bezit gegeven.
16. Zeg daarom: Zo zegt de Heere HEERE: Hoewel Ik hen ver weggedreven heb onder de heidenvolken en hoewel Ik hen in de landen verspreid heb, toch zal Ik voor hen een heiligdom zijn, *hoe* kort *ook*, in de landen waarin zij gekomen zijn.
17. Zeg daarom: Zo zegt de Heere HEERE: Ik zal u verzamelen uit de volken, en Ik zal u bijeenbrengen uit de landen waaronder u *overal* verspreid bent, en Ik zal u het land van Israël geven.
18. Zij zullen daarheen komen en daaruit al zijn afschuwelijke *afgoden* en al zijn gruweldaden wegdoen.
19. Ik zal hun één hart geven en een nieuwe geest in uw binnenste geven. Ik zal het hart van steen uit hun vlees wegdoen en hun een hart van vlees geven,
20. zodat zij in Mijn verordeningen gaan en Mijn bepalingen in acht nemen en die houden. Dan zullen zij Mij een volk zijn, en zal Ík hun een God zijn.
21. Maar wat betreft het hart van hen die het hart van hun afschuwelijke *afgoden* en hun gruweldaden navolgen, hun *eigen* weg zal Ik op hun hoofd doen neerkomen, spreekt de Heere HEERE.
22. Daarna hieven de cherubs hun vleugels op, en de wielen *verhieven zich* tegelijk met hen. En de heerlijkheid van de God van Israël was vanboven over hen.
23. Toen steeg de heerlijkheid van de HEERE op uit het midden van de stad en bleef op de berg staan die ten oosten van de stad lag.
24. Daarop hief de Geest mij op en bracht mij in een visioen door de Geest van God bij de ballingen in Chaldea. Toen steeg het visioen dat ik gezien had, op, bij mij vandaan.
25. Toen sprak ik tot de ballingen al de woorden van de HEERE die Hij mij had doen zien.
