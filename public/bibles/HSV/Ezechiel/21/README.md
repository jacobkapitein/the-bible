#Ezechiel 21
1. Het woord van de HEERE kwam tot mij:
2. Mensenkind, richt uw gezicht op Jeruzalem, laat *uw woorden* stromen tegen de heiligdommen en profeteer tegen het land van Israël.
3. Zeg tegen het land van Israël: Zo zegt de HEERE: Zie, Ik zál u, Ik zal Mijn zwaard uit zijn schede trekken en van u de rechtvaardige en de goddeloze uitroeien.
4. Omdat Ik van u rechtvaardigen en goddelozen wil uitroeien, daarom zal Mijn zwaard uit zijn schede komen tegen alle vlees, van zuid *tot* noord.
5. Dan zal alle vlees weten dat Ik, de HEERE, Mijn zwaard uit zijn schede getrokken heb. Het zal er niet meer *in* terugkeren.
6. En u, mensenkind, zucht! U moet voor hun ogen zuchten, gebroken en terneergeslagen.
7. En het zal gebeuren als zij tegen u zeggen: Waarom zucht u? dat u zeggen moet: Om het bericht dat komt! Dan zal elk hart smelten, alle handen zullen slap worden, elke geest zal wanhopen en het water zal allen *langs* de knieën lopen. Zie, het komt en het zal gebeuren, spreekt de Heere HEERE.
8. Het woord van de HEERE kwam tot mij:
9. Mensenkind, profeteer, en zeg: Zo zegt de HEERE. Zeg: Een zwaard, een zwaard is gescherpt, en ook gepolijst. 
10. Om een slachting aan te richten is het gescherpt. Om het te laten glinsteren is het gepolijst. Of wij *dan* vrolijk zijn? Het is de roede van Mijn zoon, die elk hout versmaadt. 
11. Hij heeft het gegeven om het te polijsten, om het met de hand vast te pakken. Het is gescherpt, het zwaard, en het is gepolijst om het een moordenaar in handen te geven. 
12. Schreeuw het uit en weeklaag, mensenkind, want het is tegen Mijn volk gericht, het is tegen alle vorsten van Israël *gericht*. Zij zijn met Mijn volk aan het zwaard prijsgegeven. Sla daarom op uw heup, 
13. want er is beproeving. Wat dan als ook de roede die versmaadt, er niet *meer* zal zijn? spreekt de Heere HEERE. 
14. En u, mensenkind, profeteer, en sla uw handen ineen. Verdubbeld zal het zwaard worden, verdrievoudigd. Het is het zwaard van dodelijk gewonden, het zwaard van dodelijk gewonden onder de groten, dat onder hen rondwaart, 
15. zodat harten smelten en struikelblokken talrijk worden. Ik heb bij al hun poorten een zwaard ter slachting gezet. Ach, het is gemaakt om te glinsteren, gepolijst om te slachten! 
16. Wees vastberaden, naar rechts, op de plaats, naar links, waarheen u ook maar kijkt! 
17. Ook Ik zal Mijn handen *ineen*slaan, Ik zal Mijn grimmigheid *op u* doen rusten. Ík, de HEERE, heb gesproken.
18. Het woord van de HEERE kwam tot mij:
19. En u, mensenkind, teken voor uzelf twee wegen waarlangs het zwaard van de koning van Babel kan komen. Ze moeten beide uit één land voortkomen. Plaats dan een wegwijzer *en* plaats *hem* aan het begin van de weg naar de stad.
20. U moet een weg tekenen waarlangs het zwaard kan binnenkomen tegen Rabba van de Ammonieten en tegen Juda met het versterkte Jeruzalem.
21. Want de koning van Babel zal bij de splitsing van de weg staan, aan het begin van de twee wegen, om waarzeggerij te plegen. Hij zal zijn pijlen schudden, hij zal de afgodsbeeldjes om *raad* vragen *en* de lever bezien.
22. In zijn rechterhand zal de waarzeggerij over Jeruzalem zijn: om er stormrammen neer te zetten, de mond te openen met een strijdkreet, luid geschreeuw aan te heffen, stormrammen neer te zetten tegen de poorten, een belegeringsdam op te werpen, een schans te bouwen.
23. Al zal het voor hen als een valse voorspelling in hun ogen zijn - zij hadden hen *immers* eden van trouw gezworen - dan zal hij zelf de ongerechtigheid in herinnering brengen waarvoor zij gegrepen worden.
24. Daarom, zo zegt de Heere HEERE: Omdat u zich uw ongerechtigheid in herinnering brengt, waardoor uw overtredingen openbaar worden en uw zonden gezien worden in al uw daden; omdat men zich u herinnert, zult u met *harde* hand gegrepen worden.
25. Wat u betreft, onheilige, goddeloze vorst van Israël, wiens dag gekomen is in de tijd van uiterste ongerechtigheid,
26. zo zegt de Heere HEERE: Doe die tulband weg en zet die kroon af! Niets blijft hetzelfde! Wie nederig is, zal *Ik* verheffen, en wie hoogmoedig is, zal *Ik* vernederen.
27. Omkeren, omkeren, omkeren zal Ik die! Ja, dat *wat er was*, zal er niet *meer* zijn, totdat Hij komt Die er recht op heeft, en *Hem* zal Ik het geven!
28. En u, mensenkind, profeteer, en zeg: Zo zegt de Heere HEERE over de Ammonieten en over hun gesmaad. Zeg dan: Het zwaard, het zwaard is getrokken voor een slachting, gepolijst om toe te slaan, om te glinsteren,
29. terwijl men voor u een vals *visioen* zag, terwijl men u leugen voorspelde, om u op de nek te zetten van onheilige goddelozen, wiens dag gekomen is in de tijd van uiterste ongerechtigheid.
30. Doe *uw zwaard* terug in zijn schede! Op de plaats waar u geschapen werd, in het land van uw oorsprong, zal Ik u berechten.
31. Ik zal over u Mijn gramschap uitstorten, Ik zal met het vuur van Mijn verbolgenheid op u blazen. Ik zal u geven in de hand van brute mannen, die verderf smeden.
32. U zult het vuur tot voedsel zijn, in het midden van het land zal uw bloed zijn. Men zal zich u niet *meer* herinneren, want Ík, de HEERE, heb gesproken.
