#Ezechiel 7
1. Het woord van de HEERE kwam tot mij:
2. En u, mensenkind, zo zegt de Heere HEERE over het land van Israël: Het einde is gekomen, het einde over de vier hoeken van het land. 
3. Nu is het einde er voor u, Ik zal Mijn toorn op u afsturen, u oordelen overeenkomstig uw wegen, u al uw gruweldaden vergelden. 
4. Ik zal u niet ontzien, Ik zal geen medelijden hebben, want Ik zal u uw wegen vergelden, en uw gruweldaden zullen in uw midden zijn. Dan zult u weten, dat Ik de HEERE ben. 
5. Zo zegt de Heere HEERE: Onheil op onheil! Zie, het komt eraan. 
6. Een einde is gekomen, het einde is gekomen, het ontwaakt tegen u! Zie, het komt eraan. 
7. De ondergang is over u gekomen, inwoner van het land, de tijd is gekomen, de dag van verwarring is nabij, en geen vreugdekreet *weerklinkt* van de bergen. 
8. Nu zal Ik binnenkort Mijn grimmigheid over u uitstorten, Mijn toorn tegen u ten uitvoer brengen, Ik zal u oordelen overeenkomstig uw wegen, en u al uw gruweldaden vergelden. 
9. Ik zal niets ontzien, en geen medelijden hebben, Ik zal u overeenkomstig uw wegen vergelden, en uw gruweldaden zullen in uw midden zijn. Dan zult u weten dat Ik de HEERE het ben Die slaat. 
10. Zie, de dag! Zie, het komt eraan, de ondergang voltrekt zich. De staf geeft bloesem, de overmoed staat in bloei.
11. Het geweld is opgerezen tot een staf van goddeloosheid, niets *blijft er* van hen *over*, niets van hun rumoer, niets van hun geraas en niets van hun praal. 
12. De tijd is gekomen, de dag is genaderd. Laat de koper niet blij zijn, en laat de verkoper geen rouw bedrijven, want een brandende *toorn* ligt op heel de menigte van het *land*. 
13. Ja, de verkoper zal naar het verkochte niet terugkeren, ook al zouden beiden nog in leven zijn, want het visioen over heel de menigte *van het land* zal niet herroepen worden, en vanwege zijn ongerechtigheid zal niemand zijn leven behouden. 
14. Zij hebben op de trompet geblazen, zij hebben alles gereedgemaakt, maar niemand trekt ten strijde, want Mijn brandende *toorn* is over heel de menigte van het *land*. 
15. Het zwaard buiten, de pest en de honger binnen: wie op het veld is, zal door het zwaard sterven, de honger en de pest zullen verteren wie in de stad is. 
16. En wie van hen ontkomen, zullen *wel* ontkomen, maar zullen op de bergen zijn als duiven *uit* de dalen. Zij allen kermen, ieder om zijn ongerechtigheid. 
17. Alle handen zullen slap worden, en water loopt *langs* alle knieën. 
18. Zij zullen zich omgorden met rouwgewaden, huiver zal hen bedekken, schaamte zal op alle gezichten zijn, en kaalheid op al hun hoofden. 
19. Zij zullen hun zilver op de straten werpen, en hun goud zal tot onreinheid zijn. Hun zilver en hun goud zal hen niet kunnen redden op de dag van de verbolgenheid van de HEERE. Hun ziel zullen zij *er* niet *mee* verzadigen, en hun ingewanden zullen zij *er* niet *mee* vullen, want het is voor hen een struikelblok van ongerechtigheid geweest. 
20. De pracht van Zijn sieraad heeft Hij tot iets voortreffelijks gesteld, maar zij hebben er beelden van hun gruweldaden *en* van hun afschuwelijke *afgoden* van gemaakt. Daarom heb Ik dat voor hen tot *een voorwerp van* onreinheid gemaakt. 
21. Ik zal het als prooi in de hand van de vreemden geven, en als buit aan de goddelozen van de aarde, zodat zij het ontheiligen zullen. 
22. Ik zal Mijn aangezicht van hen afwenden, en zij zullen Mijn verborgen *plaats* ontheiligen: gewelddadigen zullen er binnenkomen en die ontheiligen. 
23. Leg de ketting klaar, want het land is vol bloedgerichten, en de stad vol geweld. 
24. Ik zal de boosaardigste heidenvolken doen komen, en zij zullen hun huizen in bezit nemen. Ik zal de trots van de machtigen doen ophouden, en die hen heiligen, zullen ontheiligd worden. 
25. Angst overvalt *hen*. Zij zullen vrede zoeken, maar die zal er niet zijn. 
26. Ramp op ramp zal er komen, gerucht op gerucht zal er zijn. Zij zullen bij een profeet een visioen zoeken, bij de priester zal *onderwijs in* de wet verdwijnen, raad bij de oudsten. 
27. De koning zal rouw bedrijven, de vorst zal zich in wanhoop hullen, en de handen van de bevolking van het land zullen verlamd zijn van schrik. Ik zal met hen doen overeenkomstig hun *eigen* weg, en volgens hun *eigen* bepalingen zal Ik hen oordelen. Dan zullen zij weten dat Ik de HEERE ben.
