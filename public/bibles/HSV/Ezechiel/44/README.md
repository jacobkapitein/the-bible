#Ezechiel 44
1. Toen bracht Hij mij terug via de poort van het buitenste heiligdom die naar het oosten gekeerd was, maar die was gesloten.
2. En de HEERE zei tegen mij: Deze poort moet gesloten blijven. Hij mag niet geopend worden en niemand mag erdoor binnenkomen, want de HEERE, de God van Israël, is erdoor binnengekomen. Daarom moet hij gesloten blijven.
3. Wat de vorst betreft, de vorst, *alleen* hij mag erin zitten om brood te eten voor het aangezicht van de HEERE. Via de voorhal van de poort mag hij binnenkomen en via dezelfde weg naar buiten gaan.
4. Vervolgens bracht Hij mij via de noorderpoort tot vóór het huis. Ik zag, en zie, de heerlijkheid van de HEERE had het huis van de HEERE vervuld. Toen wierp ik mij met het gezicht *ter aarde*.
5. De HEERE zei tegen mij: Mensenkind, sla er acht op, zie met uw ogen en hoor met uw oren alles wat Ik met u spreken zal aangaande alle verordeningen van het huis van de HEERE en aangaande alle wetten ervan. Sla acht op hen die het huis binnengaan, *en* op al wie van het heiligdom uitgesloten wordt,
6. en zeg tegen die opstandigen, tegen het huis van Israël: Zo zegt de Heere HEERE: Het is voor u lang genoeg geweest met al uw gruweldaden, huis van Israël,
7. want u hebt vreemdelingen binnengebracht, onbesnedenen van hart en onbesnedenen van vlees, om in Mijn heiligdom te *laten* zijn, zodat zij Mijn huis ontheiligden; want u bood u Mijn brood - het vet en het bloed - aan, en zij verbraken Mijn verbond door al uw gruweldaden.
8. Verder hebt u *uw* taak ten behoeve van Mijn geheiligde dingen niet vervuld. U stelde voor uzelf *mensen* aan om *uw* taak ten behoeve van Mij in Mijn heiligdom te vervullen.
9. Zo zegt de Heere HEERE: Geen enkele vreemdeling, onbesneden van hart en onbesneden van lichaam, mag in Mijn heiligdom binnenkomen. *Dit geldt* voor elke vreemdeling die te midden van Israëlieten is.
10. Voorzeker, de Levieten die zich ver van Mij hebben gehouden toen Israël afdwaalde - die van achter Mij afgedwaald zijn, hun stinkgoden achterna - moeten wel hun ongerechtigheid dragen;
11. toch moeten zij in Mijn heiligdom dienstdoen *en* de ambten bij de poorten van het huis *vervullen*, en *ook* dienstdoen *in* het huis. Zij moeten zelf het brandoffer en het slachtoffer voor het volk slachten en zij moeten zelf voor hen *ter beschikking* staan om hen te dienen.
12. Omdat zij *de Israëlieten* gediend hebben voor *de ogen van* hun stinkgoden en voor het huis van Israël een struikelblok van ongerechtigheid zijn geworden, daarom heb Ik Mijn hand tegen hen opgeheven, spreekt de Heere HEERE, en moeten zij hun ongerechtigheid dragen.
13. En zij mogen niet tot Mij naderen om Mij als priester te dienen, en dicht bij al Mijn geheiligde dingen komen, bij de allerheiligste dingen. Zij moeten hun smaad dragen en hun gruweldaden, die zij gedaan hebben.
14. Ik zal hen aanstellen *tot* mannen die *hun* taak ten behoeve van het huis vervullen, voor heel de dienst ervan en voor alles wat er gedaan wordt.
15. Maar de Levitische priesters, de zonen van Zadok, die *hun* taak ten behoeve van Mijn heiligdom vervuld hebben toen de Israëlieten van Mij afdwaalden, díe mogen in Mijn nabijheid komen om Mij te dienen. Zij mogen voor Mijn aangezicht staan om aan Mij vet en bloed aan te bieden, spreekt de Heere HEERE.
16. Zíj mogen Mijn heiligdom binnenkomen en zíj mogen in de nabijheid van Mijn tafel komen om Mij te dienen en zij zullen *hun* taak ten behoeve van Mij vervullen.
17. En het zal gebeuren, wanneer zij de poorten van de binnenste voorhof binnenkomen, dat zij linnen kleding moeten aantrekken. Zij mogen echter geen wol dragen wanneer zij in de poorten van de binnenste voorhof dienstdoen, en in het huis *zelf*.
18. Linnen tulbanden moeten op hun hoofd zijn en linnen broeken om hun middel. Zij mogen zich niet *zo* omgorden dat zij gaan zweten.
19. Wanneer zij dan naar buiten gaan, naar de buitenste voorhof - naar de buitenste voorhof, naar het volk - moeten zij hun kleding waarin zij gediend hebben, uittrekken en die neerleggen in de heilige kamers. Vervolgens moeten zij andere kleren aantrekken, zodat zij het volk niet met hun kleding heiligen.
20. Zij mogen hun hoofd niet scheren, maar zij mogen *ook* de *haar*lokken niet vrij laten groeien. Zij moeten hun hoofd*haar* goed kortknippen.
21. Geen enkele priester mag wijn drinken wanneer hij de binnenste voorhof binnenkomt.
22. Zij mogen zich geen weduwe of een verstoten vrouw tot vrouw nemen. Zij mogen *alleen* jonge vrouwen uit het nageslacht van het huis van Israël *tot vrouw* nemen, of een weduwe die weduwe van een priester is geworden.
23. Zij moeten Mijn volk *het onderscheid* leren tussen heilig en onheilig, en hun *het onderscheid* laten weten tussen onrein en rein.
24. Bij een rechtszaak moeten zíj optreden om recht te doen. Overeenkomstig Mijn bepalingen moeten zij die voeren. Op al Mijn feestdagen moeten zij Mijn wetten en Mijn verordeningen in acht nemen en Mijn sabbatten heiligen.
25. Geen van hen mag bij een dood mens komen, waardoor hij onrein zou worden. Maar *alleen* in geval van een vader, in geval van een moeder, in geval van een zoon, in geval van een dochter, in geval van een broer of in geval van een zuster die niet aan een man heeft toebehoord, mogen zij zich verontreinigen.
26. Na zijn reiniging moeten zij voor hem zeven dagen aftellen,
27. en op de dag dat hij het heilige binnengaat in de binnenste voorhof om in het heilige te dienen, moet hij zijn zondoffer aanbieden, spreekt de Heere HEERE.
28. Dit zal voor hen tot erfelijk bezit zijn: Ik ben hun erfelijk bezit. *Daarom* mag u hun in Israël geen bezit geven: Ik ben hun erfelijk bezit.
29. Het graanoffer, het zondoffer en het schuldoffer, dat mogen zíj eten. Alles waarop de ban rust in Israël, is voor hen bestemd.
30. Ook het beste van alle eerstelingen van alles, en elk hefoffer van alles, van al uw hefoffers, zullen voor de priesters bestemd zijn. Ook het beste van uw deeg moet u aan de priester geven om een zegen op uw huis te doen rusten.
31. Geen enkel kadaver of wat verscheurd is van de vogels en van het vee, mogen de priesters eten.
