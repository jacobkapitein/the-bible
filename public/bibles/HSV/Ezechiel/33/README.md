#Ezechiel 33
1. Het woord van de HEERE kwam tot mij:
2. Mensenkind, spreek tot uw volksgenoten, en zeg tegen hen: Wanneer Ik een zwaard over een land breng, en de bevolking van dat land neemt een man ergens uit hun omgeving en stelt die voor zichzelf tot wachter aan,
3. en die ziet het zwaard over het land komen, en blaast op de bazuin en waarschuwt het volk,
4. als dan hij die het geluid van de bazuin hoort, die *wel* hoort, maar zich niet laat waarschuwen, en het zwaard komt en neemt hem weg, *dan* zal zijn bloed op zijn *eigen* hoofd rusten.
5. Hij heeft het geluid van de bazuin gehoord en zich niet laten waarschuwen. Zijn bloed zal op hem rusten. Hij echter, die zich laat waarschuwen, redt zijn leven.
6. Als de wachter echter het zwaard ziet komen en niet op de bazuin blaast, zodat het volk niet gewaarschuwd wordt, en het zwaard komt en neemt een leven onder hen weg, *dan* is dat *leven wel* in zijn ongerechtigheid weggenomen, maar zijn bloed eis Ik van de hand van de wachter.
7. En u, mensenkind, Ik heb u aangesteld tot wachter over het huis van Israël. U zult een woord uit Mijn mond horen en u moet hen namens Mij waarschuwen.
8. Als Ik tegen de goddeloze zeg: Goddeloze, u zult zeker sterven, en u hebt niet gesproken om de goddeloze te waarschuwen voor zijn weg, *dan* zal die goddeloze in zijn ongerechtigheid sterven, maar zijn bloed zal Ik van uw hand eisen.
9. Maar wat u aangaat, als u de goddeloze voor zijn weg gewaarschuwd hebt om hem daarvan te bekeren en hij zich niet van zijn weg bekeert, *dan* zal híj in zijn ongerechtigheid sterven, maar ú hebt uw leven gered.
10. En u, mensenkind, zeg tegen het huis van Israël: Dit hebt u gezegd: Omdat onze overtredingen en onze zonden op ons rusten en wij erin wegkwijnen, hoe zouden wij dan blijven leven?
11. Zeg tegen hen: *Zo waar* Ik leef, spreekt de Heere HEERE, Ik vind geen vreugde in de dood van de goddeloze, maar daarin dat de goddeloze zich bekeert van zijn weg en leeft! Bekeer u, bekeer u van uw slechte wegen, want waarom zou u sterven, huis van Israël?
12. En u, mensenkind, zeg tegen uw volksgenoten: De gerechtigheid van de rechtvaardige zal hem niet redden op de dag van zijn overtreding. En wat de goddeloosheid van de goddeloze betreft, hij zal er niet door struikelen op de dag dat hij zich van zijn goddeloosheid bekeert, en de rechtvaardige zal niet door *zijn gerechtigheid* in leven kunnen blijven op de dag dat hij zondigt.
13. Als Ik tegen de rechtvaardige zeg dat hij zeker in leven zal blijven, maar híj op zijn gerechtigheid vertrouwt, en onrecht doet, dan zullen geen van zijn gerechtigheden in herinnering gebracht worden, maar in zijn onrecht, dat hij gedaan heeft, daarin zal hij sterven.
14. Als Ik tegen de goddeloze zeg: U zult zeker sterven, en hij zich van zijn zonde bekeert, en recht en gerechtigheid doet -
15. de goddeloze geeft het onderpand terug, hij vergoedt het roofgoed, hij wandelt overeenkomstig de verordeningen van het leven zonder onrecht te doen - *dan* zal hij zeker in leven blijven, hij zal niet sterven.
16. Al zijn zonden, die hij begaan heeft, zullen hem niet in herinnering gebracht worden: hij heeft recht en gerechtigheid gedaan, hij zal zeker in leven blijven.
17. Uw volksgenoten zeggen echter: De weg van de Heere is niet recht, terwijl hun eigen weg niet recht is!
18. Als een rechtvaardige zich afkeert van zijn gerechtigheid en onrecht doet, zal hij daardoor sterven,
19. maar als een goddeloze zich bekeert van zijn goddeloosheid en recht en gerechtigheid doet, zal hij daarom in leven blijven.
20. Als u zegt: De weg van de Heere is niet recht, zal Ik u berechten, ieder overeenkomstig zijn wegen, huis van Israël!
21. Het gebeurde in het twaalfde jaar van onze ballingschap, in de tiende *maand*, op de vijfde van de maand, *dat* er iemand die uit Jeruzalem ontkomen was, naar mij toe kwam en zei: De stad is verslagen.
22. Nu was de hand van de HEERE 's avonds op mij geweest, voordat de ontkomene aangekomen was. Hij had mijn mond geopend voordat hij 's morgens bij mij gekomen was. Zo werd mijn mond geopend en was ik niet langer stom.
23. Toen kwam het woord van de HEERE tot mij:
24. Mensenkind, de bewoners van die puinhopen in het land van Israël zeggen: Abraham was alleen en kreeg het land in erfelijk bezit, maar wij zijn *met* velen. Het land is ons als erfelijk bezit gegeven.
25. Daarom, zeg tegen hen: Zo zegt de Heere HEERE: U eet *vlees* met het bloed *er nog in*, slaat uw ogen op naar uw stinkgoden en u vergiet bloed. Wilt u dan het land *weer* in bezit nemen?
26. U steunt op uw zwaard, u doet een gruweldaad en ieder verontreinigt de vrouw van zijn naaste. Wilt u dan het land in bezit nemen?
27. Dit moet u tegen hen zeggen: Zo zegt de Heere HEERE: *Zo waar* Ik leef, voorwaar, zij die zich in die puinhopen bevinden, zullen door het zwaard vallen, en wie op het open veld is, hem zal Ik aan de *wilde* dieren geven om hem op te *laten* eten, en zij die in de bergvestingen en in de grotten zijn, zullen door de pest sterven.
28. Ik zal van het land een verlaten woestenij maken en zijn sterke trots doen ophouden. De bergen van Israël zullen verwoest zijn, zodat niemand erdoorheen trekt.
29. Dan zullen zij weten dat Ik de HEERE ben, wanneer Ik vanwege al hun gruweldaden, die zij gedaan hebben, van het land een verlaten woestenij maak.
30. En wat u betreft, mensenkind, uw volksgenoten praten over u bij de muren en in de deuropeningen van de huizen. De een praat met de ander, ieder met zijn broeder: Kom toch, en hoor wat het woord is dat van de HEERE uitgaat.
31. En zij komen naar u toe als een toestroom van volk, en gaan vóór u zitten *als* Mijn volk. Zij horen uw woorden, maar zij handelen er niet naar, want zij nemen liefdevolle *woorden* in hun mond, *maar* hun hart volgt hun winstbejag.
32. En zie, u bent voor hen als een liefdeslied, *met* een mooie klank en goed gespeeld. Zij horen uw woorden, maar zij handelen er niet naar.
33. Maar als het komt - *en* zie, het komt - dan zullen zij weten dat er een profeet in hun midden geweest is.
