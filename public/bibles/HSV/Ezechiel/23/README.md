#Ezechiel 23
1. Het woord van de HEERE kwam tot mij:
2. Mensenkind, er waren twee vrouwen, dochters van één moeder.
3. Zij bedreven hoererij in Egypte; in hun jeugd bedreven zij *al* hoererij. Daar werden zij in hun borsten geknepen, daar werden hun maagdelijke tepels betast.
4. Hun namen waren Ohola, de oudste, en Oholiba, haar zuster. Zij werden Mij *tot vrouw* en zij baarden zonen en dochters. Dit waren hun namen: Samaria is Ohola en Jeruzalem Oholiba.
5. Ohola bedreef hoererij, hoewel zij Mij toebehoorde: zij werd verliefd op haar minnaars, op de Assyriërs, vertrouwelingen,
6. gekleed in blauwpurper, landvoogden en machthebbers, allen begerenswaardige jongemannen, ruiters, die op paarden reden.
7. Zij richtte haar hoererijen op hen: op heel die keur van Assyriërs. Zij verontreinigde zich met allen op wie zij verliefd was geworden, met al hun stinkgoden.
8. Ook gaf zij haar hoererijen met de Egyptenaren niet op. Zij hadden immers in haar jeugd met haar geslapen, zij hadden haar maagdelijke tepels betast en zij hadden hun hoererij over haar uitgestort.
9. Daarom gaf Ik haar in de hand van haar minnaars, in de hand van de Assyriërs, op wie zij verliefd was geworden.
10. Die hebben haar schaamte ontbloot, haar zonen en haar dochters weggenomen en haarzelf gedood met het zwaard. Zij kreeg bij de vrouwen een *slechte* naam, nadat men gerichten over haar had voltrokken.
11. Hoewel haar zuster Oholiba *dit* zag, gedroeg zij zich in haar hartstocht nog verderfelijker dan zij en overtrof zij met haar hoererijen de hoererijen van haar zuster.
12. Zij werd verliefd op de Assyriërs, landvoogden en machthebbers, vertrouwelingen, uitmuntend gekleed, ruiters, die op paarden reden, allen begerenswaardige jongemannen.
13. Ik zag hoe zij zich verontreinigd had; zij beiden gingen één *en dezelfde* weg.
14. Ja, zij ging nog verder met haar hoererijen: toen zij in de muur ingegrifte mannen zag, afbeeldingen van Chaldeeën, getekend in rode kleuren,
15. die een gordel om hun middel droegen, met een overhangende tulband om hun hoofd, die er allen uitzagen als officieren, die leken op Babyloniërs uit Chaldea, hun geboorteland,
16. werd zij op hen verliefd, zodra zij hen met eigen ogen zag, en zij stuurde gezanten naar hen toe, naar Chaldea.
17. De Babyloniërs kwamen bij haar om het liefdesbed *met haar te delen*, en zij verontreinigden haar met hun hoererij. Nadat zij zich *echter* met hen verontreinigd had, rukte haar ziel zich van hen los.
18. Toen zij openlijk haar hoererijen pleegde en haar schaamte ontblootte, rukte Mijn ziel zich van haar los, zoals Mijn ziel zich losgerukt had van haar zuster.
19. Zij vermeerderde haar hoererijen door te denken aan de dagen van haar jeugd, toen zij in het land Egypte hoererij bedreef.
20. Zij werd verliefd op die wellustelingen, wier vlees is *als* het vlees van ezels en wier drift is *als* de drift van hengsten.
21. Zo verlangde u sterk terug naar het schandelijk gedrag van uw jeugd, toen die van Egypte uw tepels betastten vanwege uw jeugdige borsten.
22. Daarom, Oholiba, zo zegt de Heere HEERE: Zie, Ik zet uw minnaars tegen u op, van wie uw ziel zich heeft losgerukt. Ik laat hen van rondom over u komen:
23. Babyloniërs en alle Chaldeeën, Pekod, Soa en Koa, met hen alle Assyriërs; begerenswaardige jongemannen, allen landvoogden en machthebbers, officieren en *mannen* van naam, die allen op paarden rijden.
24. Zij zullen over u komen met een leger van strijdwagens en *andere* voertuigen en een menigte volken, grote en kleine schilden en helmen. Van alle kanten zullen zij zich tegen u opstellen. Dan zal Ik hun het strafgericht *in handen* geven en zij zullen u oordelen overeenkomstig hun *eigen* bepalingen.
25. Ik zal u Mijn na-ijver doen voelen, zodat zij u met woede zullen behandelen. Uw neus en oren zullen zij verwijderen, en wat van u overblijft, zal vallen door het zwaard. Uw zonen en uw dochters zullen zij meenemen, en wat van u overblijft, zal door het vuur worden verteerd.
26. Zij zullen u *ook* uw kleren uittrekken en uw sieraden meenemen.
27. Dan zal Ik uw schandelijk gedrag bij u doen ophouden, en uw hoererij uit het land Egypte. U zult uw ogen niet *meer* naar hen opslaan en niet meer denken aan Egypte.
28. Want zo zegt de Heere HEERE: Zie, Ik geef u over in de hand van hen die u haat, in de hand van hen van wie uw ziel zich heeft losgerukt.
29. Zij zullen u met haat behandelen, alles wat u hebt vergaard, meenemen en u naakt en bloot achterlaten, zodat uw hoerenschaamte ontbloot wordt, uw schandelijk gedrag en uw hoererijen.
30. Deze dingen zal men u aandoen, omdat u de heidenvolken in hoererij achteraangegaan bent, omdat u zich met hun stinkgoden hebt verontreinigd.
31. U bent in de weg van uw zuster gegaan en *daarom* zal Ik haar beker in uw hand geven.
32. Zo zegt de Heere HEERE: De beker van uw zuster zult u drinken, die diepe, wijde *beker* - u zult belachelijk en bespottelijk worden - *die beker* kan veel bevatten! 
33. U zult vol worden van dronkenschap en verdriet. De beker van uw zuster Samaria is een beker van verwoesting en woestenij. 
34. U zult hem drinken, leegdrinken, hem aan scherven knagen, en uw borsten *ermee* openhalen, want Ík heb gesproken, spreekt de Heere HEERE.
35. Daarom, zo zegt de Heere HEERE: Omdat u Mij vergeten bent en Mij achter uw rug geworpen hebt, zult u ook zelf uw schandelijk gedrag en uw hoererijen dragen!
36. De HEERE zei tegen mij: Mensenkind, wilt u Ohola en Oholiba berechten? Maak dan deze *vrouwen* hun gruweldaden bekend,
37. want zij hebben overspel gepleegd, er kleeft bloed aan hun handen. Met hun stinkgoden hebben zij overspel gepleegd. Zelfs hun kinderen, die zij Mij gebaard hebben, hebben zij voor hen als voedsel *door het vuur* laten gaan.
38. Bovendien hebben zij Mij dit aangedaan: zij hebben Mijn heiligdom op die dag verontreinigd en Mijn sabbatten ontheiligd.
39. Toen zij hun kinderen voor hun stinkgoden geslacht hadden, kwamen zij op die dag Mijn heiligdom binnen om het te ontheiligen, en zie, dat hebben zij midden in Mijn huis gedaan.
40. Daar komt bij dat zij *een boodschap* stuurden naar mannen die van ver moesten komen - er werd een gezant naar hen gestuurd - en zie, zij kwamen. Voor hen hebt u zich gewassen, uw ogen opgemaakt en u met uw sieraden getooid.
41. U bent op een prachtig bed gaan zitten, met daarvoor een gereedgemaakte tafel, waarop u Mijn reukwerk en Mijn olie had gezet.
42. Het geluid van een geruste menigte was erbij *te horen*. En *zij stuurden een boodschap* naar mannen uit die mensenmassa - dronkaards die uit de woestijn gebracht waren. Die deden armbanden om hun polsen en een sierlijke kroon op hun hoofd.
43. Toen zei Ik: Overspelers bij zo'n *door hoererij* verouderde *vrouw*? Willen zij nu met háár - *met* die hoererijen van haar - hoererij bedrijven?
44. Zij hadden gemeenschap met haar, zoals men gemeenschap heeft met een vrouw die een hoer is. Zó hadden zij gemeenschap met Ohola en Oholiba, die vrouwen met dat schandelijk gedrag.
45. Maar rechtvaardige mannen, die zullen hen berechten *overeenkomstig* de bepaling voor overspeelsters en de bepaling voor wie bloed vergoten hebben. Zij zijn immers overspeelsters en er kleeft bloed aan hun handen!
46. Want zo zegt de Heere HEERE: Laat een verzamelde *gemeenschap* tegen hen opkomen en geef hen over tot een schrikbeeld en tot een prooi.
47. De verzamelde *gemeenschap* zal hen met stenen stenigen en hen met hun zwaarden neerhouwen. Hun zonen en dochters zullen zij doden en hun huizen zullen zij met vuur verbranden.
48. Zo zal Ik het schandelijk gedrag uit het land doen ophouden, zodat alle vrouwen onderwezen worden en zij niet overeenkomstig uw schandelijk gedrag zullen handelen.
49. Zij zullen uw schandelijk gedrag op u doen neerkomen, zodat u de zonden van uw stinkgoden zult dragen. Dan zult u weten dat Ik de Heere HEERE ben.
