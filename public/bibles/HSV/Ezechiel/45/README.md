#Ezechiel 45
1. Wanneer u het land als erfelijk bezit toewijst, moet u de HEERE een heilig *deel* van het land *als* hefoffer brengen: de lengte moet vijfentwintigduizend *el* zijn en de breedte tienduizend. Dat zal, heel het gebied rond, heilig zijn.
2. Hiervan zal voor het heiligdom vijfhonderd bij vijfhonderd *el* bestemd zijn, rondom vierkant, en vijftig el weidegrond eromheen.
3. En met deze maat moet u een lengte van vijfentwintigduizend *el* en een breedte van tienduizend *el* afmeten. Daarin moet dan het heiligdom, het heilige der heiligen, zich bevinden.
4. Dat zal een heilig *deel* van het land zijn. Het zal bestemd zijn voor de priesters, die *in* het heiligdom dienstdoen, die naderen om de HEERE te dienen. Het zal voor hen dan een plaats zijn voor *woon*huizen en een heilige plaats voor het heiligdom.
5. En *een deel* van vijfentwintigduizend lang en tienduizend breed zal bestemd zijn voor de Levieten, die dienstdoen *in* het huis. Het zal voor hen als bezit zijn, *bestemd voor* twintig kamers.
6. U moet *als* bezit van de stad een *deel* van vijfduizend breed en van vijfentwintigduizend lang geven, dicht bij het heilige hefoffer. Het zal bestemd zijn voor heel het huis van Israël.
7. En voor de vorst zal *het gebied bestemd* zijn aan de ene kant en aan de andere kant van het heilige hefoffer en van het bezit van de stad, vóór aan het heilige hefoffer en vóór aan het bezit van de stad, aan de westzijde naar het westen, en aan de oostzijde naar het oosten. De lengte komt overeen met een van de delen, van de westgrens tot de oostgrens.
8. *Dat deel* van het land zal voor hem bestemd zijn als *grond*bezit in Israël. Dan zullen Mijn vorsten Mijn volk niet meer uitbuiten, maar zij zullen het land aan het huis van Israël geven, aan hun stammen.
9. Zo zegt de Heere HEERE: Laat het u genoeg zijn, vorsten van Israël! Doe geweld en verwoesting weg en doe recht en gerechtigheid. Hef uw afpersingen van Mijn volk op, spreekt de Heere HEERE.
10. U moet een zuivere weegschaal, een zuivere efa en een zuivere bath hebben.
11. De efa en de bath moeten een vaste *inhouds*maat hebben, zodat een bath een tiende van een homer bevat, en *ook* een efa een tiende deel van een homer. De maat ervan moet volgens de homer zijn.
12. De sikkel zal twintig gera *waard* zijn. De pond zal voor u twintig sikkel plus vijfentwintig sikkel plus vijftien sikkel *waard* zijn.
13. Dit is het hefoffer dat u *de vorst* moet brengen: een zesde van een efa van een homer tarwe, en u moet een zesde van een efa van een homer gerst geven.
14. Wat de verordening van de olie betreft, *per* bath olie: een tiende van een bath uit een kor - *dat* is een homer van tien bath, want tien bath is een homer.
15. *Verder* één lam van *elke* tweehonderd uit het kleinvee, uit het waterrijke land van Israël, als graanoffer, als brandoffer, en als dankoffers, om verzoening voor hen te doen, spreekt de Heere HEERE.
16. Dit hefoffer voor de vorst in Israël zal gelden voor heel de bevolking van het land.
17. Op de vorst rust *de taak te zorgen voor* de brandoffers, het graanoffer en het plengoffer op de feesten, op nieuwemaans*dagen* en op de sabbatten: op alle feestdagen van het huis van Israël. Hij moet zorgen voor het zondoffer, het graanoffer, het brandoffer en de dankoffers om verzoening te doen voor het huis van Israël.
18. Zo zegt de Heere HEERE: In de eerste *maand*, op de eerste van de maand, moet u een jonge stier zonder enig gebrek - het jong van een rund - nemen. Zo moet u het heiligdom van zonde reinigen.
19. Dan moet de priester *een deel* van het bloed van het zondoffer nemen en het op de deurposten van het huis strijken, op de vier hoeken van de omgang van het altaar en op de deurposten van de poorten van de binnenste voorhof.
20. Hetzelfde moet u doen op de zevende van de maand vanwege iemand die zonder opzet zondigt of vanwege *iemand die* onwetend *zondigt*. Zo moet u verzoening doen voor het huis.
21. In de eerste *maand*, op de veertiende dag van de maand, zal voor u het Pascha zijn, een feest van zeven dagen: men moet *dan* ongezuurde *broden* eten.
22. Dan moet de vorst op die dag voor zichzelf en voor de hele bevolking van het land voor een jonge stier als zondoffer zorgen.
23. En *op* de zeven dagen van het feest moet hij elke dag *gedurende* de zeven dagen voor een brandoffer voor de HEERE zorgen, van zeven jonge stieren en zeven rammen, zonder enig gebrek, en elke dag een zondoffer van een geitenbok.
24. Verder moet hij voor een graanoffer zorgen, een efa per jonge stier, een efa per ram en een hin olie per efa.
25. In de zevende *maand*, op de vijftiende dag van de maand, moet hij op het feest *gedurende* zeven dagen hetzelfde doen, zoals het zondoffer, zoals het brandoffer, zoals het graanoffer en zoals de olie.
