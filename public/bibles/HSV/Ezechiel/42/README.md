#Ezechiel 42
1. Hij bracht mij naar buiten, naar de buitenste voorhof, de weg in de richting van het noorden. Hij bracht mij naar de kamers die tegenover het afgezette gedeelte en die tegenover het bouwwerk naar het noorden lagen,
2. naar voren toe een lengte van honderd el, de ingang naar het noorden; en de breedte was vijftig el.
3. Tegenover de twintig *el* die de binnenste voorhof had, en tegenover het plaveisel dat de buitenste voorhof had, lag in drie *verdiepingen* galerij op galerij.
4. Vóór de kamers was een gang van tien el breed. Naar binnen toe was er een weg van een el *breed,* en de ingangen ervan lagen naar het noorden.
5. De bovenste kamers waren korter, want de galerijen namen er meer *ruimte* in, dan *die* van het onderste en van het middelste van het bouwwerk.
6. Ze waren namelijk wel in drieën gelaagd, maar ze hadden geen pilaren zoals de pilaren van de voorhoven. Daarom waren ze vanaf de grond korter dan de onderste en dan de middelste.
7. Ook *was er* een muur die naar buiten toe dicht langs de kamers in de richting van de buitenste voorhof liep, langs de voorkant van de kamers. De lengte ervan was vijftig el.
8. De lengte van de kamers die bij de buitenste voorhof hoorden, was namelijk vijftig el, maar zie, *van die* tegenover de tempel was die honderd el.
9. Beneden deze kamers was de ingang vanuit het oosten, wanneer men daardoor vanuit de buitenste voorhof binnenkwam.
10. Over de breedte van de muur van de voorhof in de richting van het oosten, vóór het afgezette gedeelte en vóór het bouwwerk, bevonden zich *ook* kamers,
11. met een weg daarvoorlangs. Die zagen eruit als de kamers die in de richting van het noorden lagen. Even groot als de lengte ervan was ook de breedte ervan, en alle uitgangen ervan, de inrichting ervan en de ingangen ervan waren *net eender als die van de noordelijke kamers*.
12. Net als de ingangen van de kamers die in de richting van het zuiden lagen, was er een ingang aan het begin van een weg, *namelijk van* de weg langs de beschermmuur, in de richting van het oosten, als men binnenkomt.
13. Toen zei Hij tegen mij: De kamers van het noorden *en* de kamers van het zuiden, die vóór het afgezette gedeelte liggen, dat zijn heilige kamers, waar de priesters die tot de HEERE naderen, de allerheiligste *offergaven* zullen eten. Daar moeten zij de allerheiligste *offergaven* neerleggen, het graanoffer, het zondoffer en het schuldoffer, want die plaats is heilig.
14. Als de priesters binnengekomen zijn, mogen zij niet *meer* vanuit het heiligdom naar de buitenste voorhof gaan, maar zij moeten daar hun kleding, waarin zij dienst hebben gedaan, neerleggen, want die is heilig. Dan moeten zij andere kleding aantrekken en mogen zij in de nabijheid komen van *de plaats* die voor het volk is.
15. Toen Hij het opmeten van het binnenste van het huis voltooid had, bracht Hij mij naar buiten via de poort die op het oosten uitzag, en mat het op, helemaal rondom.
16. Hij mat de oostzijde met de meetlat: vijfhonderd latten, rondom *gemeten* met de meetlat.
17. Hij mat de noordzijde: vijfhonderd latten, rondom *gemeten* met de meetlat.
18. Hij mat de zuidzijde: vijfhonderd latten, *gemeten* met de meetlat.
19. Hij draaide zich om naar de westzijde *en* mat die op: vijfhonderd latten, *gemeten* met de meetlat.
20. Aan de vier zijden mat Hij het *tempelterrein*. Er liep een muur, helemaal rondom, *met* een lengte van vijfhonderd *el* en een breedte van vijfhonderd *el*, om onderscheid te maken tussen het heilige en het onheilige.
