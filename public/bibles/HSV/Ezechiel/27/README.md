#Ezechiel 27
1. Het woord van de HEERE kwam tot mij:
2. En u, mensenkind, hef een klaaglied aan over Tyrus,
3. en zeg tegen Tyrus, dat zetelt bij *de* toegangen naar de zee, dat met de volken handeldrijft in veel kustlanden: Zo zegt de Heere HEERE: Tyrus, ú hebt gezegd: Ik ben volmaakt in schoonheid. 
4. Uw grenzen liggen in het hart van de zeeën. Zij die u bouwden, maakten uw schoonheid volkomen. 
5. *Van* cipressen uit Senir bouwden zij al uw *scheeps*vloeren, ceders uit Libanon namen zij om masten voor u te maken. 
6. *Van* eiken van Basan maakten zij uw roeiriemen, uw planken maakten zij *van* ivoor, *ingelegd* in cipressen*hout*, uit de kustlanden van de Kittiërs. 
7. Uw zeildoek was van kleurrijk geborduurd fijn linnen uit Egypte, om als banier voor u te dienen. Uw dek*tent* was blauwpurper en roodpurper uit de kustlanden van Elisa. 
8. *Als* roeiers had u de inwoners van Sidon en Arvad. Uw wijzen, Tyrus, *die* in u waren, díe waren uw matrozen. 
9. De oudsten van Gebal en zijn wijzen waren bij u. Zij dichtten de lekken in uw *schepen*. Alle zeeschepen en hun zeelieden kwamen bij u om handel met u te drijven. 
10. Perzen, Lydiërs en Puteeërs dienden in uw leger als uw strijdbare mannen. Schild en helm hingen zij bij u op. Díe vormden uw sieraad. 
11. Arvadieten en Chelekieten waren rondom op uw muren, en Gammadieten waren op uw torens. Hun schilden hingen zij rondom aan uw muren. Díe maakten uw schoonheid volkomen.
12. Tarsis deed zaken met u vanwege de overvloed aan allerlei bezittingen: voor zilver, ijzer, tin en lood verhandelden zij uw waren.
13. Javan, Tubal en Mesech, díe waren uw handelaars. Zij leverden u slaven en koperen voorwerpen als handelswaar.
14. Uit Beth-Togarma leverde men *werk*paarden, rijpaarden en muildieren voor uw waren.
15. De Dedanieten dreven handel voor u. Veel kustlanden *verkochten* uw handelswaar. Ivoren slagtanden en ebbenhout gaven zij u als schatting terug.
16. Syrië deed zaken met u vanwege het vele werk dat u leverde. Smaragden, roodpurper, en kleurrijk geborduurd werk, fijn linnen, koraal en robijnen leverden zij voor uw waren.
17. Juda en het land Israël, díe waren uw handelaars in tarwe van Minnit, fijn meel, honing, olie en balsem, *die* zij als handelswaar aan u leverden.
18. Damascus deed zaken met u vanwege het vele werk dat u leverde, vanwege de veelheid van allerlei bezittingen: wijn uit Chelbon en witte wol.
19. Vedan en Javan leverden u handelswaar uit Uzal. Smeedijzer, kassia en kalmoes behoorden tot uw handelswaar.
20. Dedan was uw handelaar in zadelkleden voor het *paard*rijden.
21. Arabië en alle vorsten van Kedar, die deden zaken met u in lammeren, rammen en bokken. Daarin deden zij zaken met u.
22. De handelaars van Sjeba en Raëma, díe waren uw handelaars in de allerbeste specerijen. Allerlei edelstenen en goud leverden zij *u* als uw waren.
23. Haran, Kanne en Eden, de handelaars van Sjeba, Assur *en* Kilmad dreven handel met u.
24. Zij waren op uw markten uw handelaars in pronkgewaden, in blauwpurperen mantels, *voorzien van* kleurrijk borduurwerk, in kleden van tweekleurige stof en in stevig gevlochten touwen.
25. De schepen van Tarsis vervoerden uw handelswaar voor u. Zo lag u vol en zeer zwaar bevracht in het hart van de zeeën. 
26. Uw roeiers hebben u gebracht op grote wateren, de oostenwind heeft u gebroken in het hart van de zeeën.
27. Uw bezittingen, uw waren, uw handelswaar, uw zeelieden, uw matrozen, zij die de lekken in uw *schepen* dichtten, zij die handel met u dreven, al uw strijdbare mannen die bij u waren, *samen* met heel uw menigte, die in uw midden is, zullen vallen in het hart van de zeeën op de dag van uw val. 
28. Voor het geluid van het geschreeuw van uw matrozen beven de opgezweepte golven. 
29. Allen die roeiriemen vastgrijpen, dalen af uit hun schepen. Zeelieden, alle matrozen van de zee: zij staan aan land. 
30. Zij laten hun stem over u horen, bitter schreeuwen zij, stof werpen zij op hun hoofd, zij wentelen zich in de as. 
31. Vanwege u scheren zij zich helemaal kaal en omgorden zij zich met rouwgewaden. Zij bewenen u, bitter van ziel, *met* een bittere rouwklacht. 
32. Jammerend zullen zij een klaaglied over u aanheffen en een weeklacht over u zingen: Wie was als Tyrus, als de verwoeste, in het midden van de zee? 
33. Toen uw waren van overzee kwamen, verzadigde u veel volken. Met uw vele bezittingen en uw handelswaar maakte u de koningen van de aarde rijk. 
34. Nu ligt u in de waterdiepten, gebroken door de zeeën; uw handelswaar en heel uw menigte zijn uit uw midden weggevallen. 
35. Alle bewoners van de kustlanden zijn ontzet over u, en hun koningen rijzen de haren te berge, *hun* gezichten staan verwrongen. 
36. Zij die zaken doen onder de volken, sissen *van afschuw* over u. U bent een voorwerp van verschrikking geworden, en u zult niet *meer* bestaan tot in eeuwigheid.
