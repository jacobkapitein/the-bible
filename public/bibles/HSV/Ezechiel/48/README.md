#Ezechiel 48
1. Dit zijn de namen van de stammen: Van het uiterste noorden, langs de weg van Hethlon, Lebo-Hamath *en* Hazar-Enon, de grens van Damascus, naar het noorden langs Hamath, dat zal *Dan* *van* de oostzijde *tot* de west*zijde* toebehoren: Dan één *gebied*.
2. En *grenzend* aan het gebied van Dan, van de oostzijde tot de westzijde: Aser één *gebied*.
3. En *grenzend* aan het gebied van Aser, van de oostzijde tot de westzijde: Naftali één *gebied*.
4. En *grenzend* aan het gebied van Naftali, van de oostzijde tot de westzijde: Manasse één *gebied*.
5. En *grenzend* aan het gebied van Manasse, van de oostzijde tot de westzijde: Efraïm één *gebied*.
6. En *grenzend* aan het gebied van Efraïm, van de oostzijde tot de westzijde: Ruben één *gebied*.
7. En *grenzend* aan het gebied van Ruben, van de oostzijde tot de westzijde: Juda één *gebied*.
8. En *grenzend* aan het gebied van Juda, van de oostzijde tot de westzijde, moet het hefoffer liggen dat u moet brengen: vijfentwintigduizend *el* breed en even lang als een van de *andere* delen, van de oostzijde tot de westzijde. Het heiligdom moet in het midden ervan liggen.
9. Het hefoffer dat u de HEERE moet brengen, moet vijfentwintigduizend *el* lang en tienduizend breed zijn.
10. Voor de volgende *personen* is het heilige hefoffer bestemd: Voor de priesters: naar het noorden *een lengte van* vijfentwintigduizend *el*, naar het westen een breedte van tienduizend *el*, naar het oosten een breedte van tienduizend *el* en naar het zuiden een lengte van vijfentwintigduizend *el*. En het heiligdom van de HEERE moet in het midden ervan liggen.
11. Het zal bestemd zijn voor de priesters die geheiligd zijn uit de zonen van Zadok, die *hun* taak ten behoeve van Mij vervuld hebben, die niet afgedwaald zijn toen de Israëlieten afdwaalden, zoals de *andere* Levieten afgedwaald zijn.
12. De heffing van het hefoffer van het land zal voor hen allerheiligst zijn, tegen het gebied van de Levieten aan.
13. De Levieten zullen, evenwijdig aan het gebied van de priesters, een lengte van vijfentwintigduizend *el* en een breedte van tienduizend *el* krijgen. De totale lengte zal vijfentwintigduizend *el* zijn en de breedte tienduizend *el*.
14. Zij mogen er niets van verkopen, niets omruilen en het beste deel van het land mogen zij niet *aan anderen* overdragen, want het is heilig voor de HEERE.
15. Maar de vijfduizend *el* die in de breedte overblijft tegenover de vijfentwintigduizend, dat zal niet-heilig *gebied* zijn, bestemd voor de stad, om erin te wonen en als weidegrond. En de stad moet in het midden ervan liggen.
16. Dit zijn de afmetingen ervan: aan de noordzijde vijfenveertighonderd *el*, aan de zuidzijde vijfenveertighonderd, aan de oostzijde vijfenveertighonderd en aan de westzijde vijfenveertighonderd.
17. En de stad zal weidegrond hebben van tweehonderdvijftig *el* naar het noorden, van tweehonderdvijftig naar het zuiden, van tweehonderdvijftig naar het oosten en van tweehonderdvijftig naar het westen.
18. Wat overblijft in de lengte, evenwijdig aan het heilige hefoffer, zal tienduizend *el* naar het oosten en tienduizend naar het westen zijn. Het zal evenwijdig aan het heilige hefoffer zijn. De opbrengst ervan zal bestemd zijn als voedsel voor hen die de stad dienen.
19. Wat hen betreft die de stad dienen: zij mogen die uit alle stammen van Israël dienen.
20. Heel het hefoffer zal vijfentwintigduizend bij vijfentwintigduizend *el* zijn, een vierkant. U moet het heilige hefoffer brengen met inbegrip van het bezit van de stad.
21. Wat dan overblijft, zal voor de vorst zijn: *het gebied* aan deze kant en aan de andere kant van het heilige hefoffer en van het bezit van de stad, langs de vijfentwintig duizend *el* van het hefoffer tot de oostgrens, en naar het westen langs de vijfentwintigduizend naar de westgrens, evenwijdig aan de *andere* delen, zal voor de vorst zijn. Het heilig hefoffer en het tempelheiligdom zullen in het midden ervan zijn.
22. Afgezien van het bezit van de Levieten en het bezit van de stad, dat ligt te midden van dat wat van de vorst is, zal *het gebied* tussen de grens van Juda en de grens van Benjamin voor de vorst zijn.
23. Vervolgens de overige stammen, van de oostzijde tot de westzijde: Benjamin één *gebied*.
24. En *grenzend* aan het gebied van Benjamin, van de oostzijde tot de westzijde: Simeon één *gebied*.
25. En *grenzend* aan het gebied van Simeon, van de oostzijde tot de westzijde: Issaschar één *gebied*.
26. En *grenzend* aan het gebied van Issaschar, van de oostzijde tot de westzijde: Zebulon één *gebied*.
27. En *grenzend* aan het gebied van Zebulon, van de oostzijde tot de westzijde: Gad één *gebied*.
28. En *grenzend* aan het gebied van Gad, aan de zuidzijde naar het zuiden, ligt dan het gebied van Tamar, *naar* het water van Meribath-Kades, *langs* het beekdal tot aan de Grote Zee.
29. Dit is het land dat u de stammen van Israël als erfelijk bezit moet doen toevallen, en dit zal het land zijn dat hun toebedeeld is, spreekt de Heere HEERE.
30. Dit zijn de uitgangen van de stad: aan de noordzijde is de maat vijfenveertighonderd *el*.
31. De poorten van de stad zullen overeenkomstig de namen zijn van de stammen van Israël: drie poorten naar het noorden: één de Rubenpoort, één de Judapoort *en* één de Levipoort.
32. En aan de oostzijde is *de maat* vijfenveertighonderd *el*, met drie poorten: namelijk één de Jozefpoort, één de Benjaminpoort *en* één de Danpoort.
33. De zuidzijde: de maat is vijfenveertighonderd *el*, met drie poorten: één de Simeonpoort, één de Issascharpoort *en* één de Zebulonpoort.
34. De westzijde: vijfenveertighonderd *el*, *met* drie bijbehorende poorten: één de Gadpoort, één de Aserpoort *en* één de Naftalipoort.
35. Achttienduizend *el* rondom. En de naam van de stad zal vanaf *die* dag zijn: DE HEERE IS DAAR.
