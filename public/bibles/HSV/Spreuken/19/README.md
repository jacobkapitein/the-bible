#Spreuken 19
1. Beter een arme die in zijn oprechtheid *zijn weg* gaat, dan iemand die verkeerd van lippen en bovendien een dwaas is. 
2. Ja, bezieling zonder kennis is niet goed, en wie haastig is met de voeten, zondigt. 
3. De dwaasheid van een mens verdraait zijn weg, en *dan* is zijn hart *nog* woedend op de HEERE *ook*! 
4. Bezit voegt veel vrienden toe, maar een arme wordt van zijn vriend gescheiden. 
5. Een valse getuige wordt niet voor onschuldig gehouden, en wie leugens blaast, zal niet ontkomen. 
6. Velen trachten het gezicht van aanzienlijken gunstig te stemmen, en iedereen is een vriend van wie vrijgevig is. 
7. Alle broers van een arme haten hem, hoeveel te meer blijven zijn vrienden ver van hem! Achtervolgt hij hen met woorden, dan zijn zij er niet. 
8. Wie verstand verwerft, heeft zijn leven lief, wie inzicht bewaart, vindt het goede. 
9. Een valse getuige wordt niet voor onschuldig gehouden, wie leugens blaast, zal omkomen. 
10. Weelde past niet bij een dwaas, hoeveel te minder *past het* een dienaar om te heersen over vorsten! 
11. Het verstand van een mens doet hem zijn toorn uitstellen, het is zijn sieraad aan een overtreding voorbij te gaan. 
12. De toorn van een koning is als het brullen van een jonge leeuw, maar zijn welgevallen is als dauw op het gras. 
13. Een dwaze zoon is een ramp voor zijn vader, en het geruzie van een vrouw een gestadig druppelen. 
14. Huis en have zijn een erfelijk bezit van de vaderen, maar een verstandige vrouw is van de HEERE. 
15. Luiheid doet in diepe slaap vallen, een bedrieglijke persoon zal hongerlijden. 
16. Wie het gebod in acht neemt, bewaart zijn leven, wie zijn wegen veracht, zal sterven. 
17. Wie zich ontfermt over de arme, leent uit aan de HEERE. Hij zal hem zijn weldaad vergelden. 
18. Breng uw zoon gehoorzaamheid bij wanneer er nog hoop is, maar laat het niet in u opkomen hem te doden. 
19. Wie door het dolle heen is, moet *daarvoor* boeten, want als u hem *ervan* redt, moet u *daarmee* nog doorgaan. 
20. Luister naar raad en neem vermaning aan, opdat u uiteindelijk wijs wordt. 
21. In het hart van de mens zijn veel plannen, maar de raad van de HEERE, die houdt stand. 
22. Het verlangen van de mens is zijn goedertierenheid, maar een arme is beter dan een leugenachtige man. 
23. De vreze des HEEREN is ten leven, verzadigd overnacht men, door geen kwaad bezocht. 
24. Een luiaard steekt zijn hand in de schotel, maar brengt hem niet meer aan zijn mond. 
25. Sla een spotter, dan zal *die* onverstandige schrander worden, en wijs een verstandige terecht, *en* hij zal inzicht krijgen. 
26. Wie *zijn* vader mishandelt, *zijn moeder* wegjaagt, is een zoon die beschaamd maakt en schandelijk handelt. 
27. Houd *maar* op, mijn zoon, naar vermaning te luisteren, als je *toch* van de woorden van de kennis afdwaalt. 
28. Een verdorven getuige spot met het recht, en de mond van de goddelozen verslindt onrecht. 
29. Strafgerichten zijn bereid voor de spotters, en slagen voor de rug van dwazen.
