#1 Kronieken 18
1. Daarna gebeurde het dat David de Filistijnen versloeg en hen onderwierp; en hij nam Gath en de bijbehorende *plaatsen* uit de macht van de Filistijnen.
2. Ook versloeg hij Moab, zodat de Moabieten dienaren van David werden *en* zij schatting moesten afdragen.
3. Verder versloeg David Hadadezer, de koning van Zoba, bij Hamath, toen die heentrok om zijn gezag te vestigen aan de rivier de Eufraat.
4. David nam van hem duizend *wagens af* en *nam* zevenduizend ruiters en twintigduizend man voetvolk *gevangen*. Ook sneed David de hielpezen van alle wagen*paarden* door, maar hield er honderd wagen*paarden* van over.
5. De Syriërs van Damascus kwamen om Hadadezer, de koning van Zoba, te helpen, maar David versloeg van de Syriërs tweeëntwintigduizend man.
6. David legde *garnizoenen* in het Syrië van Damascus, en de Syriërs werden dienaren van David *en* moesten schatting afdragen. De HEERE gaf David de overwinning overal waar hij heen ging.
7. David nam de gouden schilden die van de dienaren van Hadadezer geweest waren, en bracht ze naar Jeruzalem.
8. En uit Tibchath en uit Chun, steden van Hadarezer, nam David zeer veel koper mee; daarvan heeft Salomo de koperen zee, de pilaren en de koperen voorwerpen gemaakt.
9. Toen *nu* Toü, de koning van Hamath, hoorde dat David heel het leger van Hadadezer, de koning van Zoba, verslagen had,
10. stuurde hij zijn zoon Hadoram naar koning David om hem naar *zijn* welstand te vragen en hem geluk te wensen, omdat hij tegen Hadadezer gestreden en hem verslagen had - Hadadezer voerde namelijk steeds strijd tegen Toü - en *hij stuurde hem ook* allerlei gouden, zilveren en koperen voorwerpen.
11. Koning David heiligde ook die voor de HEERE, evenals het zilver en het goud dat hij meegebracht had van alle heidenvolken: van Edom, van Moab, van de Ammonieten, van de Filistijnen en van Amalek.
12. Ook versloeg Abisaï, de zoon van Zeruja, de Edomieten in het Zoutdal, achttienduizend *man*.
13. Hij legde garnizoenen in Edom, en alle Edomieten werden aan David onderworpen. De HEERE gaf David de overwinning overal waar hij heen ging.
14. Zo regeerde David over heel Israël, en hij deed recht en gerechtigheid aan heel zijn volk.
15. Joab, de zoon van Zeruja, ging over het leger en Josafat, de zoon van Ahilud, was kanselier.
16. En Zadok, de zoon van Ahitub, en Abimelech, de zoon van Abjathar, waren priesters; en Sausa was schrijver.
17. En Benaja, de zoon van Jojada, ging over de Krethi en de Plethi. De zonen van David waren naast de koning echter de voornaamsten.
