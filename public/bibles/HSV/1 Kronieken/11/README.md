#1 Kronieken 11
1. Toen kwam heel Israël bij David te Hebron bijeen, en zij zeiden: Zie, wij zijn uw beenderen en uw vlees.
2. Al eerder, ook toen Saul koning was, liet ú Israël uitgaan en ingaan. Ook heeft de HEERE, uw God, tegen u gezegd: Ú zult Mijn volk Israël weiden, en ú zult vorst zijn over Mijn volk Israël.
3. Zo kwamen alle oudsten van Israël bij de koning in Hebron. En David sloot met hen in Hebron een verbond voor het aangezicht van de HEERE, en zij zalfden David tot koning over Israël overeenkomstig het woord van de HEERE door de dienst van Samuel.
4. David trok met heel Israël op naar Jeruzalem, dat is Jebus, want daar waren de Jebusieten, de inwoners van dat land.
5. Toen zeiden de inwoners van Jebus tegen David: U komt hier niet binnen! David nam echter de vesting Sion, dat is de stad van David, in.
6. David zei namelijk: Al wie de Jebusieten de eerste slag toebrengt, zal hoofd en bevelhebber worden. Toen klom Joab, de zoon van Zeruja, het eerst naar boven en werd hij hoofd.
7. Zo ging David in de bergvesting wonen; daarom noemt men deze: stad van David.
8. Hij bouwde *een muur* rond de stad, vanaf de Millo en er omheen, en Joab herstelde de rest van de stad.
9. David nam gaandeweg toe in aanzien, want de HEERE van de legermachten was met hem.
10. Dit waren de hoofden van de helden die David had, die hun positie mét hem verstevigd hadden voor zijn koningschap over heel Israël, om hem overeenkomstig het woord van de HEERE over Israël koning te maken.
11. Dit nu is het aantal van de helden die David had: Jasobam, de zoon van Hachmoni, was de belangrijkste van de dertig. Hij doorboorde bij één gelegenheid met zijn speer driehonderd *man*.
12. Na hem *kwam* Eleazar, de zoon van Dodo, zoon van een man uit Ahoah; hij was *een* van de drie helden.
13. Hij was met David in Pas-Dammim, toen de Filistijnen daar voor de strijd verzameld waren. Een stuk van het land stond vol met gerst, en het volk vluchtte voor de Filistijnen.
14. Toen stelden zij zich op midden op dat stuk *land*, ontrukten het *aan de vijand* en versloegen de Filistijnen. De HEERE bracht een grote verlossing.
15. Drie van de dertig hoofdmannen gingen eens op weg naar de rots, naar David, in de grot van Adullam; en het leger van de Filistijnen had zijn kamp opgeslagen in het dal Refaïm.
16. Toen David in de vesting was - er was toen een garnizoen van de Filistijnen in Bethlehem -
17. kreeg David dorst en zei: Wie geeft mij water te drinken uit de bron van Bethlehem, die bij de poort ligt?
18. Toen baanden die drie zich een weg door het kamp van de Filistijnen en putten water uit de bron van Bethlehem, die bij de poort ligt, droegen *het mee* en kwamen bij David. David wilde het echter niet drinken, maar goot het uit voor de HEERE,
19. en zei: Er is bij mij geen sprake van, mijn God, dat ik dit zal doen! Zal ik het bloed van deze mannen drinken? *Met gevaar voor* hun leven, ja, *met gevaar voor* hun leven hebben zij dat *hier* gebracht. En hij wilde het niet drinken. Zo deden deze drie helden.
20. Abisaï, de broer van Joab, die was het hoofd van *deze* drie. Hij zwaaide zijn speer over driehonderd gesneuvelden; en hij had een naam onder *deze* drie.
21. Onder *deze* drie was hij geëerd boven de twee. Daarom was hij hun tot bevelhebber. Hij reikte echter niet tot aan het *eerste* drietal.
22. Benaja, de zoon van Jojada, de zoon van een dappere man, groot van daden, uit Kabzeël. Hij was het die de twee *zonen* van Ariël uit Moab versloeg. Ook was hij het die *eens* in het midden van een kuil afdaalde en *daar* een leeuw doodsloeg, in de sneeuwtijd.
23. Hij versloeg ook een Egyptenaar, een man van grote lengte, vijf el *lang*. In de hand van de Egyptenaar was een speer als een weversboom, maar *Benaja* ging op hem af met een staf, rukte de speer uit de hand van de Egyptenaar en doodde hem met diens *eigen* speer.
24. Deze dingen deed Benaja, de zoon van Jojada; daarom had hij een naam onder de drie helden.
25. Zie, hij was de meest geëerde onder de dertig, maar hij reikte niet tot dat *eerste* drietal. David stelde hem aan over zijn lijfwacht.
26. De strijdbare helden waren: Asahel, de broer van Joab; Elhanan, de zoon van Dodo, uit Bethlehem;
27. Sammoth uit Harod; Helez uit Pelon;
28. Ira, de zoon van Ikkes, uit Tekoa; Abiëzer uit Anathoth;
29. Sibbechai uit Husa; Ilai, de Ahohiet;
30. Maharai uit Netofa; Heled, de zoon van Baëna uit Netofa;
31. Ithai, de zoon van Ribai, uit Gibea van de Benjaminieten; Benaja uit Pirhathon;
32. Hurai uit de dalen van Gaäs; Abiël uit *Beth*-Araba;
33. Azmaveth uit Barhum; Eljachba uit Saälbon;
34. de zonen van Hasem, de Gizoniet; Jonathan, de zoon van Sage, uit Harar;
35. Ahiam, de zoon van Sachar, uit Harar; Elifal, de zoon van Ur;
36. Hefer uit Mechera; Ahia uit Pelon;
37. Hezro uit Karmel; Naärai, de zoon van Ezbai;
38. Joël, de broer van Nathan; Mibhar, de zoon van Hagri;
39. Zelek, de Ammoniet; Nahrai uit Beëroth, de wapendrager van Joab, de zoon van Zeruja;
40. Ira uit Jether; Gareb uit Jether;
41. Uria, de Hethiet; Zabad, de zoon van Achlai;
42. Adina, de zoon van Siza, de Rubeniet, hoofd van de Rubenieten, met dertig *man* boven hem;
43. Hanan, de zoon van Maächa, en Josafat uit Methen;
44. Uzzia uit Astaroth; Sama en Jeïel, de zoon van Hotham uit Aroër;
45. Jediaël, de zoon van Simri en Joha, zijn broer, uit Tiz;
46. Eliël uit Mahanaïm; Jeribai en Josavia, de zonen van Elnaäm, en Jithma, de Moabitische;
47. Eliël, Obed en Jaäziël uit Mezobaja.
