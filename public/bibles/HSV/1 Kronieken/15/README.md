#1 Kronieken 15
1. *David* bouwde voor zichzelf huizen in de stad van David; en hij maakte voor de ark van God een plaats gereed, en zette er een tent voor op.
2. Toen zei David: Niemand mag de ark van God dragen dan *alleen* de Levieten, want hen heeft de HEERE gekozen om de ark van God te dragen en Hem tot in eeuwigheid te dienen.
3. Verder riep David heel Israël bijeen in Jeruzalem om de ark van de HEERE op te halen *en die* op zijn plaats *te brengen*, die hij ervoor gereedgemaakt had.
4. Vervolgens verzamelde David de nakomelingen van Aäron en de Levieten.
5. Van de zonen van Kahath was Uriël de leider, en *van* zijn broeders waren *er* honderdtwintig.
6. Van de zonen van Merari was Asaja de leider, en *van* zijn broeders waren *er* tweehonderdtwintig.
7. Van de zonen van Gersom was Joël de leider, en *van* zijn broeders waren *er* honderddertig.
8. Van de zonen van Elizafan was Semaja de leider, en *van* zijn broeders waren *er* tweehonderd.
9. Van de zonen van Hebron was Eliël de leider, en *van* zijn broeders waren *er* tachtig.
10. Van de zonen van Uzziël was Amminadab de leider, en *van* zijn broeders waren *er *honderdtwaalf.
11. En David riep de priesters Zadok en Abjathar, en de Levieten Uriël, Asaja, Joël, Semaja, Eliël en Amminadab.
12. Hij zei tegen hen: U bent familiehoofden van de Levieten. Heiligt u, u en uw broeders, om de ark van de HEERE, de God van Israël, op te halen *en* naar de *plaats te brengen die* ik voor hem gereedgemaakt heb.
13. Want omdat u *dit* de eerste keer niet *gedaan hebt*, heeft de HEERE, onze God, ons een zware slag toegebracht, omdat wij Hem niet hebben geraadpleegd overeenkomstig de bepaling.
14. Toen heiligden de priesters en Levieten zich om de ark van de HEERE, de God van Israël, op te halen.
15. En de nakomelingen van de Levieten droegen de ark van God op hun schouders, met de draagbomen eraan, zoals Mozes geboden had, overeenkomstig het woord van de HEERE.
16. Verder zei David tegen de leiders van de Levieten dat zij hun broeders, de zangers, op moesten stellen met muziekinstrumenten, *met* luiten, harpen en cimbalen, om luide en blijde klanken te laten horen.
17. Toen stelden de Levieten Heman op, de zoon van Joël. En uit zijn broeders Asaf, de zoon van Berechja; en uit de zonen van Merari, hun broeders, Ethan, de zoon van Kusaja.
18. En met hen hun broeders van de tweede orde: Zecharja, Ben, Jaäziël, Semiramoth, Jehiël, Unni, Eliab, Benaja, Maäseja, Mattithja, Elifele, Mikneja, Obed-Edom en Jeïel, de poortwachters.
19. En de zangers Heman, Asaf en Ethan lieten zich horen met koperen cimbalen;
20. en Zacharja, Aziël, Semiramoth, Jehiël, Unni, Eliab, Maäseja en Benaja met hooggestemde luiten;
21. en Mattithja, Elifele, Mikneja, Obed-Edom, Jeïel en Azazja met laaggestemde harpen, om te begeleiden.
22. En Chenanja, de leider van de Levieten, *ging* over de muziek. Hij onderwees *hen* in de muziek, want hij was iemand met inzicht.
23. Berechja en Elkana waren bewakers van de ark.
24. En Sebanja, Josafat, Nethaneël, Amasai, Zecharja, Benaja en Eliëzer, de priesters, bliezen op trompetten voor de ark van God uit; en Obed-Edom en Jehia waren bewakers van de ark.
25. Het waren David, de oudsten van Israël en de bevelhebbers over duizend die de ark van het verbond van de HEERE met blijdschap uit het huis van Obed-Edom gingen halen.
26. En het was omdat God de Levieten hielp, die de ark van het verbond van de HEERE droegen, dat zij zeven jonge stieren en zeven rammen offerden.
27. David ging gekleed in een bovenkleed van fijn linnen, en *ook* alle Levieten die de ark droegen, de zangers en Chenanja, de leider van de muziek *en* van de zangers. Ook had David een linnen priesterhemd aan.
28. Zo bracht heel Israël de ark van het verbond van de HEERE over, met gejuich en met bazuingeschal, met trompetten en met cimbalen; en zij lieten *muziek* horen met luiten en harpen.
29. En het gebeurde, toen de ark van het verbond van de HEERE bij de stad van David kwam, dat Michal, de dochter van Saul, door het venster naar beneden keek, en koning David zag dansen en huppelen. En zij verachtte hem in haar hart.
