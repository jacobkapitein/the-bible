#1 Kronieken 5
1. De zonen van Ruben, de eerstgeborene van Israël - hij was namelijk de eerstgeborene, maar omdat hij het bed van zijn vader geschonden had, is zijn eerstgeboorterecht aan de zonen van Jozef, de zoon van Israël, gegeven, maar niet *zo*, dat deze in het geslachtsregister als eerstgeborene werd ingeschreven,
2. want Juda werd machtig onder zijn broers, en een uit hem werd tot vorst, maar het eerstgeboorterecht was van Jozef -
3. de zonen van Ruben, de eerstgeborene van Israël, zijn Hanoch, Pallu, Hezron en Charmi.
4. De zonen van Joël: zijn zoon Semaja, diens zoon Gog, diens zoon Simeï,
5. diens zoon Micha, diens zoon Reaja, diens zoon Baäl,
6. diens zoon Beëra, die Tillegath-Pilneser, de koning van Assyrië, in ballingschap gevoerd had. Hij was vorst van de Rubenieten.
7. Zijn broers, *ingedeeld* naar hun geslachten, toen zij volgens hun afstamming in de geslachtsregisters werden ingeschreven, waren Jeïel, het hoofd, Zecharja,
8. Bela, de zoon van Azaz, de zoon van Sema, de zoon van Joël, die in Aroër woonde en tot aan Nebo en Baäl-Meon.
9. Hij woonde in het oosten tot aan het begin van de woestijn, vanaf de rivier de Eufraat, want hun vee was talrijk geworden in het land Gilead.
10. In de dagen van Saul voerden zij oorlog tegen de Hagrieten, en dezen vielen door hun hand. Zij woonden in hun tenten aan de hele oostzijde van Gilead.
11. De nakomelingen van Gad woonden tegenover hen in het land Basan, tot Salcha toe.
12. Joël was het hoofd en Safam de tweede, maar Jaënai en Safat *bleven* in Basan.
13. Hun broeders, *ingedeeld* naar hun families, waren Michaël, Mesullam, Seba, Jorai, Jachan, Zia en Heber: zeven *broeders*.
14. Dit waren de nakomelingen van Abichaïl, de zoon van Huri, de zoon van Jaroah, de zoon van Gilead, de zoon van Michaël, de zoon van Jesisai, de zoon van Jahdo, de zoon van Buz.
15. Ahi, de zoon van Abdiël, de zoon van Guni, was het hoofd van hun familie.
16. Zij woonden in Gilead, in Basan en in de bijbehorende *plaatsen*, en op alle weidegronden van Saron, tot aan hun uitlopers toe.
17. Deze allen werden in de geslachtsregisters ingeschreven in de dagen van Jotham, de koning van Juda, en in de dagen van Jerobeam, de koning van Israël.
18. Van de nakomelingen van Ruben, van de Gadieten en van de halve stam van Manasse, van de dapperen, mannen die schild en zwaard droegen, de boog spanden en geoefend waren voor de strijd, waren er vierenveertigduizend zevenhonderdzestig die met het leger uittrokken.
19. Zij voerden oorlog tegen de Hagrieten en *tegen* Jetur, Nafis en Nodab.
20. Maar zij werden *in de strijd* tegen hen geholpen: de Hagrieten, en allen die met hen waren, werden in hun hand gegeven. Want in de strijd riepen zij tot God en Hij liet Zich door hen verbidden, want zij vertrouwden op Hem.
21. Daarop voerden zij hun vee als buit weg, van hun kamelen vijftigduizend, tweehonderdvijftigduizend schapen, tweeduizend ezels en *ook nog* honderdduizend mensen.
22. Want er waren veel slachtoffers gevallen, omdat de strijd van God was; en zij gingen *daar* in hun plaats wonen, tot aan de ballingschap.
23. De leden van de halve stam van Manasse woonden in dat land. Zij werden talrijk, vanaf Basan tot aan Baäl-Hermon, Senir en de berg Hermon.
24. Dit waren de hoofden van hun families: Efer, Jiseï, Eliël, Azriël, Jeremia, Hodavja en Jahdiël, strijdbare helden, mannen van naam, hoofden van hun families.
25. Zij waren de God van hun vaderen echter ontrouw en pleegden overspel met de goden van de volken van het land, die God voor hun *ogen* had weggevaagd.
26. Toen wekte de God van Israël de geest van Pul, de koning van Assyrië op, en de geest van Tillegath-Pilneser, de koning van Assyrië. Deze voerde hen in ballingschap, te weten de Rubenieten, de Gadieten en de halve stam van Manasse. Hij bracht hen in Halah, Habor, Hara en aan de rivier Gozan, tot op deze dag.
