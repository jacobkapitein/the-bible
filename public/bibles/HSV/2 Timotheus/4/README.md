#2 Timotheus 4
1. Ik bezweer *u*, ten overstaan van God en de Heere Jezus Christus, Die levenden en doden zal oordelen bij Zijn verschijning en *in* Zijn Koninkrijk:
2. predik het Woord. Volhard daarin, gelegen *of* ongelegen. Weerleg, bestraf, vermaan, *en dat *met alle geduld en onderricht.
3. Want er zal een tijd komen dat zij de gezonde leer niet zullen verdragen, maar dat zij *zullen zoeken wat* het gehoor streelt, en voor zichzelf leraars zullen verzamelen overeenkomstig hun eigen begeerten.
4. Ze zullen *hun* gehoor van de waarheid afkeren en zich keren tot verzinsels.
5. Maar u, wees nuchter in alles. Lijd verdrukkingen. Doe het werk van een evangelist. Vervul uw dienstwerk ten volle.
6. Ik word immers reeds als een plengoffer uitgegoten en het tijdstip van mijn heengaan is aanstaande.
7. Ik heb de goede strijd gestreden. Ik heb de loop tot een einde gebracht. Ik heb het geloof behouden.
8. Verder is voor mij weggelegd de krans van de rechtvaardigheid die de Heere, de rechtvaardige Rechter, mij op die dag geven zal. En niet alleen mij, maar ook allen die Zijn verschijning hebben liefgehad.
9. Beijver u om spoedig naar mij toe te komen,
10. want Demas heeft mij verlaten, omdat hij de tegenwoordige wereld heeft liefgekregen. Hij is naar Thessalonica vertrokken, Krescens naar Galatië, Titus naar Dalmatië.
11. Alleen Lukas is bij mij. Haal Markus op en breng *hem* met u mee, want hij is voor mij van veel nut voor de *ambtelijke* bediening.
12. Maar Tychikus heb ik naar Efeze gestuurd.
13. Breng, wanneer u komt, de reismantel mee die ik in Troas bij Karpus achtergelaten heb, en de boeken, vooral de perkamenten.
14. Alexander, de kopersmid, heeft mij veel kwaad aangedaan. Moge de Heere hem vergelden naar zijn werken.
15. Wees ook zelf voor hem op uw hoede, want hij is krachtig tegen onze woorden ingegaan.
16. Bij mijn eerste verdediging was er niemand die mij bijstond, maar zij hebben mij allen verlaten. Moge het hun niet toegerekend worden.
17. Maar de Heere heeft mij bijgestaan en heeft mij kracht gegeven, opdat door mij de prediking volbracht zou worden en alle heidenen *die* zouden horen. En ik ben uit de muil van de leeuw verlost.
18. En de Heere zal mij bevrijden van alle boze opzet en *mij* verlossen tot *de komst van* Zijn hemels Koninkrijk. Hem *zij* de heerlijkheid tot in alle eeuwigheid. Amen.
19. Groet Prisca en Aquila, en het huis van Onesiforus.
20. Erastus is in Korinthe gebleven en Trofimus heb ik in Milete ziek achtergelaten.
21. Beijver u om voor de winter te komen. U groeten Eubulus, Pudens, Linus, Claudia en alle broeders.
22. De Heere Jezus Christus *zij* met uw geest. De genade *zij* met u *allen.* Amen.
