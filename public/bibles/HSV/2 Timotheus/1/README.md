#2 Timotheus 1
1. Paulus, door de wil van God een apostel van Jezus Christus met het oog op de belofte van het leven dat in Christus Jezus is,
2. aan Timotheüs, *mijn* geliefde zoon: genade, barmhartigheid *en *vrede *zij u* van God de Vader en van Christus Jezus, onze Heere.
3. Ik dank God, Die ik van *mijn* voorouders aan dien met een rein geweten, terwijl ik zonder ophouden aan u denk in mijn gebeden, nacht en dag.
4. Wanneer ik aan uw tranen denk, verlang ik er vurig naar u te zien, om met blijdschap vervuld te worden.
5. Daarbij herinner ik mij het ongeveinsde geloof dat in u is *en* dat eerst gewoond heeft in uw grootmoeder Loïs en in uw moeder Eunice. En ik ben *ervan* overtuigd dat het ook in u *woont.*
6. Daarom herinner ik u *eraan* de genadegave van God die in u is door de oplegging van mijn handen, aan te wakkeren.
7. Want God heeft ons niet gegeven een geest van vreesachtigheid, maar van kracht en liefde en bezonnenheid.
8. Schaam u dan niet voor het getuigenis van onze Heere, en ook niet voor mij, Zijn gevangene, maar lijd *met mij* verdrukking om het Evangelie, overeenkomstig de kracht van God.
9. Hij heeft ons zalig gemaakt en geroepen met een heilige roeping, niet overeenkomstig onze werken, maar overeenkomstig Zijn eigen voornemen en genade, die ons gegeven is in Christus Jezus vóór de tijden der eeuwen,
10. maar nu is geopenbaard door de verschijning van onze Zaligmaker, Jezus Christus, Die de dood tenietgedaan heeft, en het leven en de onvergankelijkheid aan het licht gebracht door het Evangelie,
11. waarvoor ik aangesteld ben als prediker, apostel en leraar van de heidenen.
12. Daarom onderga ik ook deze dingen. Maar ik schaam mij niet, want ik weet Wie ik geloofd heb, en ik ben *ervan* overtuigd dat Hij bij machte is mijn pand, bij *Hem* weggelegd, te bewaren tot die dag.
13. Houd *u aan *het voorbeeld van de gezonde woorden, die u van mij gehoord hebt, in geloof en liefde, die in Christus Jezus *zijn*.
14. Bewaar door de Heilige Geest, Die in ons woont, het goede pand, dat *u* toevertrouwd is.
15. Dit weet u dat allen die in Asia *zijn*, zich van mij afgekeerd hebben. Tot hen behoren Fygellus en Hermogenes.
16. Moge de Heere aan het huis van Onesiforus barmhartigheid bewijzen, want hij heeft mij vaak bemoedigd en heeft zich voor mijn boeien niet geschaamd.
17. Integendeel, toen hij in Rome aangekomen was, heeft hij mij ijverig gezocht, en hij heeft *mij* gevonden.
18. Moge de Heere hem geven dat hij barmhartigheid vindt bij de Heere op die dag. En hoezeer hij in Efeze gediend heeft, weet u zelf het beste.
