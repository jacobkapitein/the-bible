#Nehemia 6
1. Het gebeurde, toen Sanballat, Tobia en Gesem, de Arabier, en onze overige vijanden ter ore kwam dat ik de muur herbouwd had en dat daarin geen bres was overgebleven - tot die tijd had ik evenwel *nog* geen deuren in de poorten geplaatst -
2. dat Sanballat en Gesem *boden* naar mij stuurden om te zeggen: Kom, laten we elkaar ontmoeten in Kefirim, in het dal Ono. Zij dachten mij echter kwaad te doen.
3. Toen stuurde ik boden naar hen toe om te zeggen: Ik ben met een groot werk bezig en kan niet komen. Waarom zou het werk stilliggen omdat ik het nalaat en naar u toe kom?
4. Zij stuurden op deze wijze *wel* vier keer *boden* naar mij toe, maar ik antwoordde hun op dezelfde wijze.
5. Toen stuurde Sanballat op dezelfde wijze voor de vijfde keer zijn knecht, met een geopende brief in zijn hand.
6. Daarin stond geschreven: De volken is ter ore gekomen - en Gasmu zegt het *ook - dat* u en de Joden in opstand denken te komen. Daarom bent u de muur aan het bouwen. En volgens deze geruchten staat u op het punt hun koning te worden.
7. Ook hebt u profeten aangesteld om in Jeruzalem over u uit te roepen: *Er is* een koning in Juda! Welnu, het zal de koning dienovereenkomstig ter ore komen. Welnu, kom, laten we samen overleg plegen.
8. Ik stuurde echter *een bode* naar hem toe om te zeggen: Er is van zulke dingen, die u zegt, niets gebeurd. Nee, u bedenkt ze in uw *eigen* hart.
9. Want zij allen wilden ons bevreesd maken. Ze zeiden *bij zichzelf*: Hun handen zullen het werk nalaten. Het zal niet afgemaakt worden. Welnu, maak mijn handen sterk!
10. Toen ik in het huis van Semaja, de zoon van Delaja, de zoon van Mehetabëel, kwam (want hij *had zichzelf* opgesloten), zei hij: Laten wij elkaar ontmoeten in het huis van God, binnen in de tempel. Laten we de deuren van de tempel sluiten, want ze komen om u te doden, ja, vannacht komen ze om u te doden.
11. Maar ik zei: Zou iemand zoals ik vluchten? En zou iemand zoals ik naar de tempel gaan en in leven blijven? Ik ga niet!
12. Ik doorzag *het* immers: Zie, niet God had hem gezonden, maar hij sprak deze profetie over mij uit omdat Tobia en Sanballat hem hadden ingehuurd.
13. Daarvoor was hij ingehuurd, zodat ik bevreesd zou worden en zo zou handelen, en zondigen, en *zodat* zij iets zouden hebben om *mij* een slechte naam *te bezorgen*, om mij te *kunnen* honen.
14. Denk toch, mijn God, aan Tobia en Sanballat, *en vergeld hun* naar deze daden van hen, en ook aan de profetes Noadja en de overige profeten die mij bevreesd wilden maken.
15. De muur werd op de vijfentwintigste van *de maand* Elul voltooid, na tweeënvijftig dagen.
16. En het gebeurde, toen al onze vijanden *het* hoorden, dat alle heidenvolken rondom bevreesd voor ons werden en in hun *eigen* ogen zeer in achting daalden, want zij wisten dat dit werk van onze God uit gedaan was.
17. Ook schreven de edelen van Juda die dagen vele brieven naar Tobia, en *brieven* van Tobia bereikten hen.
18. Velen in Juda waren namelijk met een eed aan hem verplicht, omdat hij een schoonzoon was van Sechanja, de zoon van Arach, en Johanan, zijn zoon, had de dochter van Mesullam, de zoon van Berechja, *tot vrouw* genomen.
19. Ook spraken zij voortdurend tegen mij over zijn goede *daden*, en mijn woorden brachten zij naar buiten, naar hem toe. Tobia zond brieven om mij bevreesd te maken.
