#Nehemia 5
1. Er ontstond een luid geroep van het volk en van hun vrouwen tegen hun broeders, de Joden.
2. Er waren er die zeiden: Onze zonen, onze dochters *en* wijzelf zijn met velen. Dus moeten we aan graan zien te komen, zodat wij kunnen eten en in leven blijven.
3. Ook waren er die zeiden: Wij staan op het punt onze velden, onze wijngaarden en onze huizen tot onderpand te geven, zodat wij aan graan kunnen komen tegen de honger.
4. Verder waren er die zeiden: Wij hebben geld geleend voor de belasting aan de koning, *op* onze velden en onze wijngaarden.
5. Welnu, zoals het vlees van onze broeders is *ook* ons vlees; zoals hun zonen zijn *ook* onze zonen. En zie: wij staan op het punt onze zonen en onze dochters aan de slavernij te onderwerpen en er zijn er van onze dochters die *al aan de slavernij* zijn onderworpen, en dat buiten onze macht, en onze velden en onze wijngaarden *behoren* aan anderen toe.
6. Ik ontstak *in* hevige *woede* toen ik hun geroep en deze dingen hoorde.
7. Ik ging bij mijzelf te rade en ik riep de edelen en de machthebbers ter verantwoording en zei tegen hen: U leent geld uit tegen rente, ieder aan zijn broeder! Vervolgens belegde ik een grote vergadering tegen hen.
8. Ik zei tegen hen: Wíj hebben onze broeders, de Joden, die aan de heidenvolken verkocht waren, teruggekocht zoveel als in ons vermogen lag; gaat ú nu weer uw broeders verkopen zodat ze weer aan ons zouden worden verkocht? Toen zwegen zij en vonden geen antwoord.
9. En ik zei: Wat u doet, is niet goed. Moet u niet wandelen in de vreze van onze God vanwege de smaad van de heidenvolken, onze vijanden?
10. Lenen ook ik, mijn broers en mijn knechten geld en graan aan hen *tegen rente*? Laten we toch deze rente achterwege laten.
11. Geef hun toch vandaag nog hun velden, hun wijngaarden, hun olijfbomen en hun huizen terug, en *ook* het honderdste *deel* van het geld en het graan, de nieuwe wijn en olie, die u hun leent.
12. Toen zeiden ze: Wij zullen *het* teruggeven en wij zullen niets *meer* van hen eisen. Zo zullen we doen, zoals u *het* zegt. Toen riep ik de priesters en ik liet hen zweren om dienovereenkomstig te handelen.
13. Ook schudde ik de plooi *van* mijn *mantel* uit en ik zei: Zo moge God elke man die dit woord niet gestand zal doen, uitschudden uit zijn huis en uit zijn arbeid, en zo moge hij uitgeschud en leeg zijn. En de hele gemeente zei: Amen! En zij prezen de HEERE en het volk handelde dienovereenkomstig.
14. Overigens, vanaf de dag waarop *de koning* mij de opdracht heeft gegeven om landvoogd te zijn in het land Juda, vanaf het twintigste jaar tot het tweeëndertigste jaar van koning Arthahsasta, twaalf jaar, hebben ik en mijn broers het brood, *bestemd* voor de landvoogd, niet gegeten.
15. Maar de eerdere landvoogden, die er vóór mij waren, hadden het zwaar gemaakt voor het volk en zij hadden brood en wijn van hen genomen, *en* daarna *nog* veertig sikkel zilver. Ook heersten hun knechten over het volk. Maar ík heb zo niet gehandeld, omdat *ik* God vreesde.
16. Ook voor het werk aan deze muur heb ik mij sterk gemaakt en wij hebben geen grond*bezit* verworven en al mijn knechten waren daar bij elkaar voor het werk.
17. De Joden en de machthebbers, honderdvijftig man, en zij die naar ons toe waren gekomen uit de heidenvolken die zich rondom ons bevinden, *aten* aan mijn tafel.
18. Wat klaargemaakt werd voor één dag: Voor mij werden klaargemaakt één rund, zes uitgelezen *stuks* kleinvee en vogels *en*, met een tussenpoos van tien dagen zeer veel van allerlei *soorten* wijn. En bovendien eiste ik niet het brood, *bestemd* voor de landvoogd, want de dienstbaarheid drukte zwaar op dit volk.
19. Denk *toch* aan mij, mijn God, ten goede, om alles wat ik heb gedaan voor dit volk.
