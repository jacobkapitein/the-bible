#Nehemia 2
1. Het gebeurde in de maand Nisan, in het twintigste jaar van koning Arthahsasta, *toen er* wijn voor hem *gereedstond*, dat ik de wijn nam en aan de koning gaf. Nu was ik nooit in zijn tegenwoordigheid verdrietig geweest.
2. Toen zei de koning tegen mij: Waarom staat uw gezicht *zo* verdrietig, terwijl u *toch* niet ziek bent? Dit is niets anders dan hartenpijn. Toen werd ik heel erg bevreesd.
3. Ik zei tegen de koning: Moge de koning in eeuwigheid leven! Waarom zou mijn gezicht niet verdrietig staan, als de stad, de plaats van de graven van mijn vaderen verwoest ligt en zijn poorten door vuur verteerd zijn?
4. De koning zei tegen mij: Wat verzoekt u dan? Toen bad ik tot de God van de hemel
5. en zei tegen de koning: Als het de koning goeddunkt, en als uw dienaar u welgevallig is, dat u mij *dan* naar Juda stuurt, naar de stad met de graven van mijn vaderen, zodat ik die *weer* op kan bouwen.
6. Toen zei de koning tegen mij, terwijl de koningin naast hem zat: Hoelang zal uw reis duren en wanneer zult u terugkeren? Het was goed in de ogen van de koning. Hij liet mij gaan toen ik hem een bepaalde tijd opgegeven had.
7. Verder zei ik tegen de koning: Als het de koning goeddunkt, laat men mij *dan* brieven geven voor de landvoogden van *het gebied aan* de overzijde van de rivier, dat zij mij doorgang verlenen totdat ik in Juda ben aangekomen,
8. en een brief voor Asaf, de bewaker van het *kroon*domein dat de koning heeft, dat hij mij hout geeft om een zoldering te maken voor de poorten van de burcht die bij het huis *van God* hoort, voor de stadsmuur en voor het huis waar ik naartoe zal gaan. En de koning gaf ze mij, omdat de goede hand van mijn God over mij was.
9. Toen kwam ik aan bij de landvoogden van *het gebied aan* de overzijde van de rivier en gaf hun de brieven van de koning. De koning had legerofficieren en ruiters met mij meegestuurd.
10. Toen Sanballat, de Horoniet, en Tobia, de Ammonitische dienaar, *dat* hoorden, was het volstrekt kwalijk in hun ogen dat er iemand gekomen was om het goede te zoeken voor de IsraÃ«lieten.
11. Ik kwam aan in Jeruzalem en was daar drie dagen.
12. Toen stond ik 's nachts op, ik en enkele mannen met mij. Ik vertelde geen mens wat mijn God in mijn hart gegeven had om voor Jeruzalem te doen. Er was geen dier bij mij, dan het dier waarop ik reed.
13. Ik ging 's nachts door de Dalpoort *de stad* uit, voorbij de Drakenbron, naar de Mestpoort, en inspecteerde de muren van Jeruzalem, waarin bressen waren geslagen en waarvan de poorten door vuur waren verteerd.
14. Ik ging verder naar de Bronpoort en naar de vijver van de koning. Er was echter geen ruimte om verder te gaan voor het dier waarop ik zat.
15. Toen klom ik in de nacht omhoog langs de beek, terwijl ik de muur inspecteerde, en ging *weer* terug. Ik kwam door de Dalpoort binnen en ging terug.
16. En de machthebbers wisten niet waar ik heen gegaan was en wat ik aan het doen was, want ik had tot nog toe de Joden, de priesters, de edelen, de machthebbers en de anderen die het werk deden, niets verteld.
17. Toen zei ik tegen hen: U ziet de ellende waarin wij verkeren, dat Jeruzalem verwoest ligt, en zijn poorten met vuur verbrand zijn. Kom, laten we de muur van Jeruzalem opbouwen, zodat wij niet langer *een voorwerp van* smaad zijn.
18. En ik vertelde hun over de hand van mijn God, die goed over mij geweest was, alsook de woorden van de koning die hij tot mij gesproken had. Toen zeiden zij: Laten wij opstaan en gaan bouwen! En ze grepen moed voor het goede *werk*.
19. Maar Sanballat, de Horoniet, en Tobia, de Ammonitische dienaar, en Gesem, de Arabier, hoorden *dit*, en bespotten en verachtten ons. Zij zeiden: Wat is dit voor iets wat u doet? Wilt u tegen de koning in opstand komen?
20. Toen gaf ik hun antwoord en zei tegen hen: De God van de hemel, Hij zal ons doen slagen en wij, Zijn dienaren, zullen opstaan en gaan bouwen. Maar u hebt geen deel, geen recht, en geen herinnering in Jeruzalem.
