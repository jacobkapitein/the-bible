#1 Timotheus 1
1. Paulus, een apostel van Jezus Christus, overeenkomstig het bevel van God, onze Zaligmaker, en van de Heere Jezus Christus, onze hoop,
2. aan Timotheüs, *mijn* oprechte zoon in het geloof: genade, barmhartigheid *en* vrede zij u van God, onze Vader, en van Christus Jezus, onze Heere.
3. *Ik herinner u eraan* hoe ik u, toen ik naar Macedonië reisde, ertoe opgeroepen heb in Efeze te blijven om sommigen te bevelen geen andere leer te onderwijzen,
4. zich ook niet bezig te houden met verzinsels en eindeloze geslachtsregisters, die meer twistgesprekken opleveren dan door God *gewerkte* opbouw in het geloof.
5. Het einddoel nu van het gebod is liefde *die voortkomt* uit een rein hart, een goed geweten en een ongeveinsd geloof.
6. Sommigen zijn daarvan afgeweken en hebben zich gewend tot zinloos gepraat.
7. Zij willen leraars van de wet zijn en hebben geen inzicht in wat zij zeggen en evenmin in wat zij *zo* sterk benadrukken.
8. Maar wij weten dat de wet goed is, als men die wettig gebruikt,
9. en als men dit weet: dat de wet niet bestemd is voor de rechtvaardige, maar voor wettelozen en voor opstandigen, goddelozen en zondaars, onheiligen en onreinen, voor hen die vader of moeder vermoorden, voor doodslagers,
10. voor ontuchtplegers, voor *mannen* die met mannen slapen, voor mensenhandelaars, leugenaars, meinedigen en als er iets anders tegen de gezonde leer is,
11. overeenkomstig het Evangelie van de heerlijkheid van de zalige God, dat mij toevertrouwd is.
12. En ik dank Hem Die mij kracht gegeven heeft, *namelijk* Christus Jezus, onze Heere, dat Hij mij trouw geacht heeft, toen Hij *mij* een plaats gaf in de bediening,
13. mij, die vroeger een *gods*lasteraar was, een vervolger en een verdrukker. Maar mij is barmhartigheid bewezen, omdat ik het in onwetendheid gedaan heb, in ongeloof.
14. De genade van onze Heere is echter zeer overvloedig geweest, met geloof en liefde, die er is in Christus Jezus.
15. Dit is een betrouwbaar woord en alle aanneming waard dat Christus Jezus in de wereld gekomen is om zondaars zalig te maken, van wie ik de voornaamste ben.
16. Maar daarom is mij barmhartigheid bewezen, opdat Jezus Christus in mij, de voornaamste *van de zondaars*, al *Zijn* geduld zou tonen, tot een voorbeeld voor hen die later in Hem zouden geloven tot het eeuwige leven.
17. De Koning nu der eeuwen, de onvergankelijke, de onzichtbare, de alleen wijze God, zij eer en heerlijkheid in alle eeuwigheid. Amen.
18. Dit gebod leg ik u op, *mijn* zoon Timotheüs, in overeenstemming met de profetieën die voorheen over u uitgesproken zijn, opdat u in deze dingen de goede strijd strijdt.
19. En behoud het geloof en een goed geweten. Sommigen hebben dit verworpen en hebben in het geloof schipbreuk geleden.
20. Tot hen behoren Hymeneüs en Alexander, die ik aan de satan overgegeven heb, opdat zij zouden leren niet *meer* te lasteren.
