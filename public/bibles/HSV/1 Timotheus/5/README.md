#1 Timotheus 5
1. Vaar niet uit tegen een oude man, maar spoor *hem* aan als een vader, jonge mannen als broers,
2. oude *vrouwen* als moeders, jonge *vrouwen* als zusters, in alle reinheid.
3. Houd weduwen die werkelijk weduwen zijn, in ere.
4. Maar indien een weduwe kinderen of kleinkinderen heeft, laten dezen leren vóór alles thuis godsvrucht te beoefenen en aan hun voorgeslacht te vergelden *wat ze aan hen te danken hebben*. Want dat is goed en welgevallig in de ogen van God.
5. Zij nu die werkelijk weduwe is, en alleen is overgebleven, hoopt op God, en volhardt in smekingen en gebeden, nacht en dag.
6. Maar zij die haar lusten volgt, is levend dood.
7. Beveel ook dit, opdat zij onberispelijk zijn.
8. Maar als iemand de zijnen en vooral *zijn* huisgenoten niet verzorgt, heeft hij het geloof verloochend en is hij erger dan een ongelovige.
9. Een weduwe mag gekozen worden *als zij* niet jonger is dan zestig jaar en *de* vrouw van één man is geweest,
10. een goed getuigenis heeft wat betreft goede werken: of zij kinderen heeft opgevoed, of zij *vreemdelingen* heeft geherbergd, of zij de voeten van heiligen heeft gewassen, of zij verdrukten heeft bijgestaan, of zij zich toegelegd heeft op elk goed werk.
11. Maar neem jonge weduwen niet aan. Want als zij door het volgen van hun lusten zich afkeren *van de dienst* van Christus, willen zij trouwen,
12. en ontvangen zij het oordeel omdat zij *hun* eerste trouw tenietgedaan hebben.
13. En *zo* leren zij meteen ook om doelloos overal langs de huizen te gaan. En zij zijn niet alleen doelloos bezig, maar zij zijn ook praatziek, en zij bemoeien zich met zaken die hun niet aangaan, *en* praten over dingen die onbehoorlijk zijn.
14. Ik wil dan dat jonge *weduwen* trouwen, kinderen krijgen, *hun* huis besturen *en* aan de tegenpartij geen aanleiding tot laster geven.
15. Want sommigen hebben zich al afgewend, de satan achterna.
16. Als een gelovige *man* of gelovige *vrouw* weduwen *in de familie* heeft, laten zij die bijstaan en laat de gemeente *daarmee* niet belast worden, opdat die hulp kan geven aan hen die werkelijk weduwen zijn.
17. Laat ouderlingen die goed leiding geven, dubbele eer waard geacht worden, vooral aan hen die arbeiden in het Woord en in de leer.
18. Want de Schrift zegt: Een dorsende os mag u niet muilbanden, en: De arbeider is zijn loon waard.
19. Neem tegen een ouderling geen beschuldiging aan, tenzij er twee of drie getuigen zijn.
20. Wijs hen die zondigen, in tegenwoordigheid van allen terecht, opdat ook de anderen vrees zullen hebben.
21. Ik bezweer *u*, ten overstaan van God en de Heere Jezus Christus en de uitverkoren engelen, dat u deze dingen in acht neemt zonder vooroordeel *en* zonder iets uit partijdigheid te doen.
22. Leg niemand haastig de handen op en heb geen deel aan zonden van anderen. Bewaar uzelf rein.
23. Drink niet langer *alleen* water, maar gebruik een kleine *hoeveelheid* wijn, voor uw maag en uw veelvuldige kwalen.
24. Van sommige mensen zijn de zonden overduidelijk en gaan die aan *hun* veroordeling vooraf. Bij anderen komen zij achteraf openbaar.
25. Evenzo zijn ook de goede werken overduidelijk en die waarmee het anders gesteld is, kunnen niet verborgen blijven.
