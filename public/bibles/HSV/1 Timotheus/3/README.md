#1 Timotheus 3
1. Dit is een betrouwbaar woord: als iemand verlangen heeft naar het ambt van opziener, begeert hij een voortreffelijk werk.
2. Een opziener nu moet onberispelijk zijn, de man van één vrouw, beheerst, bezonnen, eerbaar, gastvrij, bekwaam om te onderwijzen,
3. niet verslaafd aan wijn, niet vechtlustig, niet uit op schandelijke winst, maar welwillend, niet strijdlustig *en* zonder geldzucht.
4. Hij moet goed leiding geven aan zijn eigen huis, *zijn* kinderen onderdanig houden, in alle waardigheid.
5. Want als iemand niet weet hoe hij leiding moet geven aan zijn eigen huis, hoe zal hij voor de gemeente van God zorg dragen?
6. *Hij mag* geen pasbekeerde *zijn*, opdat hij niet verwaand wordt en *daardoor* onder het oordeel van de duivel valt.
7. Hij moet ook een goed getuigenis hebben van buitenstaanders, opdat hij niet in opspraak komt en *in* een strik van de duivel *terechtkomt*.
8. De diakenen *moeten* evenzo eerbaar *zijn*, niet met twee monden spreken, niet verzot zijn op veel wijn, niet uit zijn op oneerlijke winst,
9. en het geheimenis van het geloof vasthouden in een zuiver geweten.
10. Ook zij moeten eerst beproefd worden; daarna mogen zij dienen, als zij onberispelijk zijn.
11. De vrouwen *moeten* evenzo eerbaar *zijn*, geen kwaadspreeksters, beheerst, trouw in alles.
12. De diakenen moeten mannen van één vrouw zijn, die goed leiding geven aan *hun* kinderen en aan hun eigen huis.
13. Want zij die hun dienst goed verricht hebben, maken dat zij hoog staan aangeschreven en veel vrijmoedigheid verkrijgen in het geloof in Christus Jezus.
14. Deze dingen schrijf ik u, in de hoop spoedig naar u toe te komen.
15. Maar voor het geval dat ik langer wegblijf, weet u nu hoe men zich moet gedragen in het huis van God, dat is de gemeente van de levende God, zuil en fundament van de waarheid.
16. En buiten alle twijfel, groot is het geheimenis van de godsvrucht: God is geopenbaard in het vlees, is gerechtvaardigd in de Geest, is verschenen aan de engelen, is gepredikt onder de heidenen, is geloofd in de wereld, is opgenomen in heerlijkheid.
