#Titus 3
1. Herinner hen eraan dat zij de overheden en machten onderdanig *behoren te* zijn, dat zij *hun* gehoorzaam zijn *en* dat zij tot elk goed werk bereid zijn,
2. dat zij niemand belasteren, niet strijdlustig zijn *maar* welwillend, *en* alle zachtmoedigheid bewijzen aan alle mensen.
3. Want ook wij waren voorheen onverstandig, ongehoorzaam, dwalend, verslaafd aan allerlei begeerten en hartstochten, levend in slechtheid en afgunst, hatelijk *en* elkaar hatend.
4. Maar toen de goedertierenheid van God, onze Zaligmaker, en *Zijn* liefde tot de mensen verschenen is,
5. maakte Hij ons zalig, niet op grond van de werken van rechtvaardigheid die wij gedaan zouden hebben, maar vanwege Zijn barmhartigheid, door het bad van de wedergeboorte en de vernieuwing door de Heilige Geest.
6. Die heeft Hij in rijke mate over ons uitgegoten door Jezus Christus, onze Zaligmaker,
7. opdat wij, gerechtvaardigd door Zijn genade, erfgenamen zouden worden, overeenkomstig de hoop van het eeuwige leven.
8. Dit is een betrouwbaar woord en ik wil dat u deze dingen sterk benadrukt, opdat zij die in God geloven, ervoor zouden zorgen dat zij *anderen* voorgaan *in het doen van* goede werken. Deze dingen zijn goed en nuttig voor de mensen.
9. Maar ontwijk dwaze vragen, geslachtsregisters en ruzies en strijdvragen over de wet, want die zijn nutteloos en zinloos.
10. Verwerp een ketters mens na een eerste en tweede terechtwijzing.
11. Weet dat zo iemand het spoor bijster is en dat hij zondigt en het oordeel *al* in zich draagt.
12. Wanneer ik Artemas naar u toe zal sturen of Tychikus, beijver u *dan* naar mij toe te komen in Nikopolis, want ik heb besloten daar de winter door te brengen.
13. Doe de wetgeleerde Zenas, en Apollos, zorgvuldig uitgeleide, zodat het hun aan niets ontbreekt.
14. En ook de onzen moeten leren *anderen* voor te gaan *in het doen* van goede werken, om in de noodzakelijke *levens*behoeften *te voorzien*, opdat zij niet onvruchtbaar zijn.
15. Allen die bij mij zijn, groeten u. Groet hen die ons liefhebben in het geloof. De genade *zij* met u allen. Amen.
