#Daniel 8
1. In het derde jaar van de regering van koning Belsazar verscheen mij een visioen, *te weten* aan mij, Daniël, na het visioen dat mij eerst verschenen was.
2. Ik zag in dat visioen - het gebeurde namelijk toen ik *het* zag, dat ik in de burcht Susan was, die *zich* in het gewest Elam *bevindt* - ik zag nu in dat visioen dat ík bij het Ulaikanaal was.
3. Ik sloeg mijn ogen op, en ik zag, en zie, er stond een ram voor het kanaal. Hij had twee horens. Die twee horens waren hoog, maar de ene was hoger dan de andere, en de hoogste kwam het laatst tevoorschijn.
4. Ik zag dat de ram *met de horens* naar het westen stootte, naar het noorden en naar het zuiden. Geen enkel dier kon tegen hem standhouden, en er was niemand die uit zijn macht kon redden. Hij deed naar eigen goeddunken en maakte zich groot.
5. Ík bleef opletten - en zie, er kwam een geitenbok aan, vanuit het westen, over heel het aardoppervlak, zonder de aarde aan te raken. De bok had tussen zijn ogen een opvallende horen.
6. Hij kwam tot bij de ram met de twee horens, die ik had zien staan voor het kanaal, en schoot met zijn grimmige kracht op hem af.
7. Ik zag hoe hij, vlak bij de ram gekomen, zich tegen hem verbitterde, de ram een stoot gaf en zijn beide horens brak. In de ram was geen kracht om tegen hem stand te houden. Hij wierp hem tegen de grond en vertrapte hem, en er was niemand die de ram uit zijn macht kon redden.
8. De geitenbok maakte zich uitermate groot. Maar toen hij machtig geworden was, brak de grote hoorn af en in plaats daarvan kwamen er vier opvallende op, overeenkomstig de vier wind*streken* van de hemel.
9. Uit één ervan kwam een kleine hoorn tevoorschijn, die uitzonderlijk groot werd, naar het zuiden toe, naar het oosten toe en naar het sieraad*land* toe.
10. Hij werd groot, tot aan het leger van de hemel. Van dat leger, namelijk van de sterren, liet hij er *sommige* ter aarde vallen en vertrapte ze.
11. Hij maakte zich groot tot aan de Vorst van dat leger. Het steeds *terugkerende offer* werd Hem ontnomen en Zijn heilige woning neergeworpen.
12. En het leger werd overgegeven vanwege de afvalligheid tegen het steeds *terugkerende offer*, en hij wierp de waarheid ter aarde. Hij deed *het* en het gelukte.
13. Toen hoorde ik een heilige spreken, en een heilige zei tegen de Ongenoemde Die sprak: Hoelang zal het visioen van het steeds *terugkerende offer* en de verwoestende afvalligheid *gelden*, *en hoelang* zal zowel het heiligdom als het leger overgegeven worden *om* vertrapt te worden?
14. Hij zei tegen mij: Tot tweeduizend driehonderd avonden *en* morgens. Dan zal het heiligdom in rechten *hersteld* worden.
15. Het gebeurde, toen ik het visioen zag - ik, Daniël - dat ik *het* probeerde te begrijpen. En zie, er stond *iemand* voor mij met het uiterlijk als van een man.
16. En ik hoorde een stem van een Mens tussen *de oevers* van de Ulai. Hij riep en zei: Gabriël, laat hem daar het visioen begrijpen!
17. Hij kwam naast *de plaats* waar ik stond *staan*. Toen hij kwam, werd ik door angst overvallen, en ik wierp me met het gezicht *ter aarde*. Toen zei hij tegen mij: Begrijp, mensenkind, dat het visioen betrekking heeft op de tijd van het einde.
18. Terwijl hij met mij sprak, viel ik in een diepe slaap, met mijn gezicht op de grond. Toen raakte hij mij aan en liet mij opstaan op de plaats waar ik gestaan had.
19. En hij zei: Zie, ik laat u weten wat er zal gebeuren aan het einde van deze *periode van* gramschap, want op de vastgestelde tijd zal het einde er zijn.
20. De ram met de twee horens die u gezien hebt, *dat* zijn de koningen van Medië en Perzië.
21. En de harige geitenbok is de koning van Griekenland, en de grote hoorn die tussen zijn ogen zat, dat is de eerste koning.
22. En dat die afbrak en er vier voor in de plaats kwamen: vier koninkrijken zullen uit *dat* volk ontstaan, maar zonder de kracht ervan. 
23. Aan het einde van hun koningschap, wanneer de afvalligen *de maat* hebben volgemaakt, zal er een meedogenloze koning opstaan, bedreven in slinkse streken. 
24. Zijn kracht zal machtig worden, maar niet door eigen kracht. Op wonderlijke wijze zal hij verderf aanrichten, het zal *hem* gelukken, hij zal *het* doen. Machtigen zal hij te gronde richten, ook het heilige volk. 
25. Door zijn sluwheid zal hij het bedrog onder zijn hand doen slagen. Hij zal zich in zijn hart verheffen. In *hun* zorgeloze rust zal hij velen te gronde richten. Ja, tegen de Vorst der vorsten zal hij opstaan, maar zonder *mensen*hand zal hij gebroken worden. 
26. Wat betreft het visioen van de avond en de morgen, wat gezegd is, dat is de waarheid. En u, houd het visioen geheim, want er liggen *nog* vele dagen vóór *het gebeuren zal*.
27. Ik, Daniël, kon niet meer en was *enige* dagen ziek. Daarna stond ik op en deed ik *weer mijn* werk voor de koning. Ik was verbijsterd over het visioen, maar niemand merkte het.
