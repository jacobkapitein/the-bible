#Daniel 1
1. In het derde jaar van de regering van Jojakim, de koning van Juda, kwam Nebukadnezar, de koning van Babel, naar Jeruzalem en belegerde het.
2. En de Heere gaf Jojakim, de koning van Juda, in zijn hand, en een deel van de voorwerpen van het huis van God. Hij bracht die naar het land Sinear, *naar* het huis van zijn god. Hij bracht de voorwerpen naar de schatkamer van zijn god.
3. Toen beval de koning aan Aspenaz, het hoofd van zijn hovelingen, dat hij *enigen* van de Israëlieten moest laten komen, namelijk uit het koninklijk geslacht en uit de edelen,
4. jongemannen zonder enig gebrek, knap van uiterlijk, bedreven in alle wijsheid, ervaren in wetenschap, helder van verstand, en die in staat waren dienst te doen in het paleis van de koning, en dat men hen moest onderwijzen in de geschriften en de taal van de Chaldeeën.
5. De koning nu stelde een dagelijkse hoeveelheid van de gerechten van de koning voor hen vast, en van de wijn die hij dronk, om hen in drie jaar *zo* op te voeden dat zij aan het einde daarvan in dienst konden treden van de koning.
6. Onder hen waren uit de Judeeërs: Daniël, Hananja, Misaël en Azarja.
7. Het hoofd van de hovelingen gaf hun *andere* namen. Daniël noemde hij Beltsazar, Hananja Sadrach, Misaël Mesach en Azarja Abed-Nego.
8. Daniël nu nam zich in zijn hart voor zich niet te besmetten met de gerechten van de koning of met de wijn die hij dronk. Daarom verzocht hij het hoofd van de hovelingen of hij zich niet zou hoeven te verontreinigen.
9. God gaf Daniël genade en barmhartigheid bij het hoofd van de hovelingen.
10. Want het hoofd van de hovelingen zei tegen Daniël: Ik ben bevreesd voor mijn heer de koning, die uw eten en uw drinken heeft vastgesteld. Want waarom zou hij zien dat uw gezichten er slechter uitzien dan die van de *andere* jongemannen van uw groep? U zou bij de koning mijn hoofd met schuld beladen.
11. Toen zei Daniël tegen de kamerheer die het hoofd van de hovelingen had aangesteld over Daniël, Hananja, Misaël en Azarja:
12. Stel uw dienaren toch tien dagen op de proef, en laat men ons plantaardig *voedsel* geven, zodat wij *dat* eten, en water, zodat we *dat* drinken.
13. En laat *dan* in uw tegenwoordigheid ons uiterlijk en het uiterlijk van de *andere* jongemannen, die de gerechten van de koning eten, bezien worden, en doe *dan* met uw dienaren naar wat u ziet.
14. Hij luisterde naar hen in deze zaak. Tien dagen stelde hij hen op de proef.
15. Aan het einde van *die* tien dagen zag men dat hun uiterlijk knapper was, en *zagen* zij er gezonder *uit* dan al de jongemannen die van de gerechten van de koning aten.
16. Toen gebeurde het dat de kamerheer hun gerechten, en de wijn die zij moesten drinken, wegnam en dat hij hun plantaardig voedsel gaf.
17. Aan deze vier jongemannen nu gaf God kennis en verstand van allerlei geschriften, en wijsheid, en Daniël gaf Hij inzicht in allerlei visioenen en dromen.
18. Aan het einde van de dagen waarvan de koning had gezegd dat men hen moest laten komen, liet het hoofd van de hovelingen hen bij koning Nebukadnezar komen.
19. De koning sprak met hen. Maar onder hen allen werd niemand gevonden als Daniël, Hananja, Misaël en Azarja. Zij traden in dienst van de koning.
20. *In* alle zaken *waar het aankomt op* een wijs inzicht, waarover de koning hen ondervroeg, vond hij hen tienmaal beter dan alle magiërs *en* bezweerders die er in heel zijn koninkrijk waren.
21. En Daniël bleef tot het eerste jaar van koning Kores.
