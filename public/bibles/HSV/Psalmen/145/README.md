#Psalmen 145
1. Een lofzang van David. Mijn God *en* Koning, ik zal U roemen [ aleph] en Uw Naam loven, voor eeuwig en altijd. 
2. Iedere dag zal ik U loven [ beth] en Uw Naam prijzen, voor eeuwig en altijd. 
3. De HEERE is groot en zeer te prijzen, [ gimel] Zijn grootheid is niet te doorgronden. 
4. Generatie op generatie zal Uw werken roemen, [ daleth] zij zullen Uw machtige daden verkondigen. 
5. Ik zal spreken van de heerlijke glorie van Uw majesteit, [ he] en van Uw wonderlijke daden. 
6. Zij zullen de kracht van Uw ontzagwekkende *daden* in herinnering roepen; [ waw] Uw grootheid, die zal ik vertellen. 
7. Zij zullen *de mond* doen overvloeien van de gedachtenis aan Uw grote goedheid, [ zain] en vrolijk zingen van Uw gerechtigheid: 
8. Genadig en barmhartig is de HEERE, [ cheth] geduldig en groot aan goedertierenheid. 
9. De HEERE is voor allen goed, [ teth] Zijn barmhartigheid rust op al Zijn werken. 
10. Al Uw werken zullen U loven, HEERE; [ jod] Uw gunstelingen zullen U danken. 
11. Zij zullen de heerlijkheid van Uw Koninkrijk in herinnering roepen [ caph] en van Uw macht spreken, 
12. om de mensenkinderen Zijn machtige daden bekend te maken, [ lamed] de glorierijke heerlijkheid van Zijn Koninkrijk. 
13. Uw Koninkrijk is een Koninkrijk van alle eeuwen, [ mem] Uw heerschappij *omvat* alle generaties. 
14. De HEERE ondersteunt allen die vallen, [ samech] Hij richt alle gebogenen op. 
15. De ogen van allen wachten op U, [ ain] U geeft hun hun voedsel op zijn tijd. 
16. U doet Uw hand open [ pe] en verzadigt al wat leeft, *naar Uw* welbehagen. 
17. De HEERE is rechtvaardig in al Zijn wegen, [ tsade] goedertieren in al Zijn werken. 
18. De HEERE is allen nabij die Hem aanroepen, [ koph] allen die Hem in waarheid aanroepen. 
19. Hij vervult het verlangen van wie Hem vrezen, [ resj] Hij hoort hun hulpgeroep en verlost hen. 
20. De HEERE bewaart allen die Hem liefhebben, [ sjin] maar Hij vaagt alle goddelozen weg. 
21. Mijn mond zal van de lof van de HEERE spreken, [ taw] alle vlees zal Zijn heilige Naam loven, voor eeuwig en altijd.
