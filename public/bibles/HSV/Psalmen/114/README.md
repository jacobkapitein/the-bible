#Psalmen 114
1. Toen Israël uit Egypte trok, het huis van Jakob uit een volk met een vreemde taal, 
2. werd Juda Zijn heiligdom, Israël Zijn koninklijk bezit. 
3. De zee zag het en vluchtte, de Jordaan deinsde achteruit, 
4. de bergen sprongen op als rammen, de heuvels als lammeren. 
5. Wat was er, zee, dat u vluchtte, Jordaan, dat u achteruit deinsde? 
6. *Wat was er*, bergen, dat u opsprong als rammen, *en u*, heuvels, als lammeren? 
7. Beef, aarde, voor het aangezicht van de Heere, voor het aangezicht van de God van Jakob, 
8. Die de rots veranderde in een waterplas, hard gesteente in een waterbron.
