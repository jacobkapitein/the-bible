#Psalmen 43
1. Doe mij recht, o God, en voer mijn rechtszaak; bevrijd mij van het volk zonder goedertierenheid, van de man van bedrog en onrecht. 
2. Want U bent de God van mijn kracht. Waarom verstoot U mij *dan*? Waarom ga ik steeds in het zwart gehuld, door de onderdrukking van de vijand? 
3. Zend Uw licht en Uw waarheid; laten die mij leiden, mij brengen tot Uw heilige berg en tot Uw woningen, 
4. zodat ik kan gaan naar Gods altaar, naar God, *mijn* blijdschap, mijn vreugde; en ik U met de harp kan loven, o God, mijn God! 
5. Wat buigt u zich neer, mijn ziel, en wat bent u onrustig in mij? Hoop op God, want ik zal Hem weer loven; Hij is de volkomen verlossing van mijn aangezicht en mijn God.
