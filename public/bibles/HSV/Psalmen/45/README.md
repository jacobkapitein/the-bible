#Psalmen 45
1. Een onderwijzing, een lied over de liefde, voor de koorleider, van de zonen van Korach, op ?De lelies?. 
2. Mijn hart brengt een goed woord voort; ik draag mijn gedichten voor over een Koning; mijn tong is een pen van een vaardige schrijver. 
3. U bent veel mooier dan de *andere* mensenkinderen; genade is op Uw lippen uitgegoten, daarom heeft God U voor eeuwig gezegend. 
4. Gord Uw zwaard aan de heup, o Held, *het zwaard* van Uw majesteit en Uw glorie. 
5. Rijd voorspoedig uit *in* Uw glorie, op het woord van waarheid, zachtmoedigheid *en* gerechtigheid; Uw rechterhand zal U ontzagwekkende *daden* leren. 
6. Uw pijlen zijn scherp; *zij treffen* het hart van de vijanden van de Koning. Volken zullen onder U vallen. 
7. Uw troon, o God, bestaat eeuwig en altijd; de scepter van Uw Koninkrijk is een scepter van rechtvaardigheid. 
8. U hebt gerechtigheid lief en haat goddeloosheid; daarom heeft Uw God U gezalfd, o God, met vreugdeolie, boven Uw metgezellen. 
9. Al Uw kleding geurt van mirre en aloë *en* kaneel, *wanneer U* uit de ivoren paleizen *komt*, waar men U verblijdt. 
10. Koningsdochters zijn onder Uw voorname *vrouwen*; de koningin staat aan Uw rechterhand, in het fijne goud van Ofir. 
11. Luister, dochter, en zie, en neig uw oor: vergeet uw volk en het huis van uw vader. 
12. Dan zal de Koning verlangen naar uw schoonheid; omdat Hij uw Heere is, buig u voor Hem neer. 
13. De dochter van Tyrus *zal komen* met een geschenk; de rijken onder het volk zullen trachten Uw aangezicht gunstig te stemmen. 
14. De koningsdochter is innerlijk één en al heerlijkheid; haar kleding bestaat uit borduurwerk van gouddraad. 
15. In kleurrijk geborduurde kleding wordt zij naar de Koning geleid; jonge meisjes, haar vriendinnen in haar gevolg, worden bij U gebracht. 
16. Zij worden geleid in grote blijdschap en vreugde, zij gaan het paleis van de Koning binnen. 
17. Uw zonen zullen de plaats van Uw vaderen innemen; U zult hen tot vorsten aanstellen over heel de aarde. 
18. Ik zal Uw Naam in herinnering roepen bij alle generaties; daarom zullen de volken U loven, voor eeuwig en altijd.
