#Psalmen 16
1. Een gouden kleinood van David. Bewaar mij, o God, want ik heb tot U de toevlucht genomen. 
2. *Mijn ziel*, u hebt tegen de HEERE gezegd: U bent de Heere; mijn goedheid is niet voor U, 
3. *maar* voor de heiligen die op de aarde zijn, en de machtigen, in wie ik al mijn vreugde vind. 
4. Groot wordt het leed van hen die andere *goden* geschenken geven; ik *echter* giet geen plengoffers van bloed voor ze uit en neem de namen ervan niet op mijn lippen. 
5. De HEERE is mijn enig deel en mijn beker. U onderhoudt *wat* het lot mij *toewees*. 
6. De meetsnoeren zijn voor mij in lieflijke *plaatsen* gevallen, ja, een prachtig erfelijk bezit heb ik gekregen. 
7. Ik loof de HEERE, Die mij raad heeft gegeven; zelfs 's nachts onderwijzen mij mijn nieren. 
8. Ik stel mij de HEERE voortdurend voor *ogen*; omdat Hij aan mijn rechterhand is, wankel ik niet. 
9. Daarom is mijn hart verblijd en mijn eer verheugt zich, ook zal mijn lichaam veilig wonen. 
10. Want U zult mijn ziel in het graf niet verlaten, U laat niet toe dat Uw Heilige ontbinding ziet. 
11. U maakt mij het pad ten leven bekend; overvloed van blijdschap is bij Uw aangezicht, lieflijkheden zijn in Uw rechterhand, voor altijd.
