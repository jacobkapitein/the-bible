#Psalmen 32
1. Een onderwijzing van David. Welzalig is hij van wie de overtreding vergeven, van wie de zonde bedekt is. 
2. Welzalig de mens wie de HEERE de ongerechtigheid niet toerekent, en in wiens geest geen bedrog is. 
3. Toen ik zweeg, teerden mijn beenderen weg, onder mijn jammerklachten, de hele dag. 
4. Want dag en nacht drukte Uw hand zwaar op mij, mijn levensvocht veranderde in een zomerse droogte. [ Sela] 
5. Mijn zonde maakte ik U bekend, mijn ongerechtigheid bedekte ik niet. Ik zei: Ik zal mijn overtredingen belijden voor de HEERE. En Ãš vergaf *mijn* ongerechtigheid, mijn zonde. [ Sela] 
6. Daarom zal iedere heilige tot U bidden ten tijde dat *U Zich laat* vinden. Voorzeker, een overstroming van machtige wateren zal hem niet bereiken. 
7. U bent mijn schuilplaats, U beschermt mij voor benauwdheid, U omringt mij met vrolijke gezangen van bevrijding. [ Sela] 
8. Ik onderwijs u en leer u de weg die u moet gaan; ik geef raad, mijn oog is op u. 
9. Wees niet als een paard, als een muildier, dat geen verstand heeft. Zijn bek houdt men in toom met bit en toom; dan kan hij u niet te na komen. 
10. De goddeloze heeft veel smarten, maar wie op de HEERE vertrouwt, hem zal de goedertierenheid omringen. 
11. Verblijd u in de HEERE en verheug u, rechtvaardigen, zing vrolijk, alle oprechten van hart!
