#Psalmen 21
1. Een psalm van David, voor de koorleider. 
2. HEERE, de koning verblijdt zich over Uw macht. Hoezeer is hij verheugd over Uw heil! 
3. De wens van zijn hart hebt U hem gegeven; het verzoek van zijn lippen hebt U *hem* niet onthouden. [ Sela] 
4. Want U komt hem tegemoet met rijke zegeningen; op zijn hoofd zet U een kroon van zuiver goud. 
5. Leven heeft hij van U verlangd en U hebt het hem gegeven, lengte van dagen, eeuwig en altijd. 
6. Groot is zijn eer dankzij Uw heil, met majesteit en glorie hebt U hem bekleed. 
7. Want U stelt hem voor eeuwig *tot* grote zegen, U verheugt hem met blijdschap, met Uw aangezicht. 
8. Want de koning vertrouwt op de HEERE; door de goedertierenheid van de Allerhoogste wankelt hij niet. 
9. Uw hand zal al Uw vijanden vinden, Uw rechterhand zal hen die U haten, vinden. 
10. U zult hen als een vurige oven maken, ten tijde dat *U* Uw aangezicht *laat zien*. De HEERE zal hen in Zijn toorn verslinden, het vuur zal hen verteren. 
11. U zult hun vrucht wegdoen van de aarde, hun nageslacht onder de mensenkinderen. 
12. Want zij hebben kwaad tegen U beraamd; zij hebben een listig plan bedacht, *maar* zijn tot niets in staat. 
13. Want U zult hen *tot* een doelwit maken, met Uw boog zult U op hun gezicht richten. 
14. Verhef U, HEERE, in Uw macht; dan zullen wij zingen en Uw macht met psalmen loven.
