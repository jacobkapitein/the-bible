#Psalmen 86
1. Een gebed van David. HEERE, neig Uw oor, verhoor mij, want ik ben ellendig en arm. 
2. Bewaar mijn ziel, want ik ben *Uw* gunsteling; U, mijn God, verlos Uw dienaar, die op U vertrouwt. 
3. Wees mij genadig, Heere, want ik roep tot U de hele dag. 
4. Verblijd de ziel van Uw dienaar, want tot U, Heere, hef ik mijn ziel op. 
5. U, Heere, bent immers goed, mild om te vergeven en rijk aan goedertierenheid voor allen die U aanroepen. 
6. HEERE, neem mijn gebed ter ore, sla acht op mijn luide smeekbeden. 
7. In de dag van mijn benauwdheid roep ik U aan, want U verhoort mij. 
8. Onder de goden is niemand U gelijk, Heere; werken als de Uwe zijn er niet. 
9. Al de heidenvolken, die U gemaakt hebt, Heere, zullen komen, zich voor Uw aangezicht neerbuigen en Uw Naam eren. 
10. Want U bent groot en doet wonderen, U bent God, U alleen. 
11. Leer mij, HEERE, Uw weg, ik zal in Uw waarheid wandelen, maak mijn hart één om Uw Naam te vrezen. 
12. Heere, mijn God, ik zal U loven met heel mijn hart, ik zal Uw Naam voor eeuwig eren. 
13. Want Uw goedertierenheid is groot over mij, U hebt mijn ziel aan het diepst van het graf ontrukt. 
14. O God, hoogmoedigen staan tegen mij op, een horde geweldplegers staan mij naar het leven, zij houden U niet voor *ogen*. 
15. Maar U, Heere, bent een barmhartig en genadig God, geduldig en rijk aan goedertierenheid en trouw. 
16. Wend U tot mij en wees mij genadig, geef Uw dienaar Uw kracht, verlos de zoon van Uw dienares. 
17. Doe aan mij een teken ten goede; zodat wie mij haten *het* zien en beschaamd worden, wanneer Ú, HEERE, mij geholpen en getroost hebt.
