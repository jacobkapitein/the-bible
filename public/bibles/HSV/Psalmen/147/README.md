#Psalmen 147
1. Halleluja! Het is immers goed om voor onze God psalmen te zingen, want dat is lieflijk. *Hem* past een lofzang! 
2. De HEERE bouwt Jeruzalem *weer* op, Hij verzamelt Israëls verdrevenen. 
3. Hij geneest de gebrokenen van hart, Hij verbindt hen in hun leed. 
4. Hij telt het aantal sterren, Hij noemt ze alle bij *hun* naam. 
5. Onze Heere is groot en geweldig in kracht, Zijn inzicht is onmetelijk. 
6. De HEERE houdt de zachtmoedigen staande, de goddelozen vernedert Hij, tot de grond toe. 
7. Zing de HEERE een beurtzang met dank*zegging*, zing psalmen voor onze God met de harp, 
8. Die de hemel met wolken bedekt, Die de aarde van regen voorziet, Die het gras op de bergen doet groeien; 
9. Die aan het vee zijn voedsel geeft en aan de jonge raven wanneer zij roepen. 
10. Hij vindt geen vreugde in de kracht van het paard, Hij schept geen behagen in de spierkracht van de man. 
11. De HEERE is goedgezind voor wie Hem vrezen en op Zijn goedertierenheid hopen. 
12. Jeruzalem, roem de HEERE, Sion, loof uw God. 
13. Want Hij maakt de grendels van uw poorten sterk, Hij zegent uw kinderen in uw midden. 
14. Hij doet *in* uw gebied vrede heersen, Hij verzadigt u met het beste van de tarwe. 
15. Hij zendt Zijn bevel *naar* de aarde: Zijn woord loopt zeer snel. 
16. Hij geeft sneeuw als wol, Hij strooit rijp uit als as. 
17. Hij werpt Zijn ijs als stukken; wie is bestand tegen Zijn koude? 
18. Hij zendt Zijn woord en doet dat *alles* smelten, Hij doet Zijn wind waaien, de wateren stromen. 
19. Hij maakt Jakob Zijn woorden bekend, Israël Zijn verordeningen en Zijn bepalingen. 
20. Zo heeft Hij voor geen enkel *ander* volk gedaan; die kennen Zijn bepalingen niet. Halleluja!
