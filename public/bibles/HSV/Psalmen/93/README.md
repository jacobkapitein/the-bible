#Psalmen 93
1. De HEERE regeert, Hij is met majesteit bekleed, de HEERE is bekleed *en* heeft Zichzelf omgord met macht. Ja, vast staat de wereld, hij zal niet wankelen; 
2. vast staat Uw troon, van oudsher, U bent van eeuwigheid. 
3. De rivieren verheffen, HEERE, de rivieren verheffen hun stem, de rivieren verheffen hun gebruis. 
4. De HEERE in de hoogte is machtiger dan het bruisen van machtige wateren, de machtige golven van de zee. 
5. Uw getuigenissen zijn zeer betrouwbaar; de heiligheid is een sieraad voor Uw huis, HEERE, tot in lengte van dagen.
