#Psalmen 40
1. Een psalm van David, voor de koorleider. 
2. Lang heb ik de HEERE verwacht, en Hij boog Zich naar mij toe en hoorde mijn hulpgeroep. 
3. Hij beurde mij op uit een kuil *vol* kolkend *water*, uit modderig slijk; Hij zette mijn voeten op een rots en maakte mijn schreden vast. 
4. Hij legde mij een nieuw lied in de mond, een lofzang voor onze God. Velen zullen het zien en vrezen, en op de HEERE vertrouwen. 
5. Welzalig de man die op de HEERE zijn vertrouwen stelt, en zich niet wendt tot wie hoogmoedig zijn of afdwalen naar leugen. 
6. HEERE, mijn God, veel zijn Uw wonderen, die Ú hebt gedaan, en Uw gedachten, die U over ons hebt. Men kan ze voor U niet uiteenzetten. Zou ik ze verkondigen en uitspreken, *dan* zijn ze zó machtig veel dat ik ze niet kan tellen. 
7. U hebt geen vreugde gevonden in slachtoffer en graanoffer, U hebt Mijn oren doorboord; brandoffer en zondoffer hebt U niet geëist. 
8. Toen zei Ik: Zie, Ik kom, in de boekrol is over Mij geschreven. 
9. Ik vind er vreugde in, Mijn God, om Uw welbehagen te doen; Uw wet *draag Ik* diep in Mijn binnenste. 
10. Ik breng de blijde boodschap van de gerechtigheid in de grote gemeente; zie, mijn lippen belet ik niet. Ú, HEERE, weet het! 
11. Uw gerechtigheid verberg ik niet diep in mijn hart, Uw waarheid en Uw heil verkondig ik. Uw goedertierenheid en Uw trouw verzwijg ik niet in de grote gemeente. 
12. HEERE, Ú zult mij Uw barmhartigheid niet onthouden; laat Uw goedertierenheid en Uw trouw mij voortdurend beschermen. 
13. Want rampen, niet te tellen, hebben mij omvangen; mijn ongerechtigheden hebben mij getroffen, en ik heb *ze* niet kunnen overzien. Zij zijn machtig veel meer dan de haren van mijn hoofd, en mijn hart heeft mij verlaten. 
14. Laat het U behagen, HEERE, mij te redden; HEERE, kom mij spoedig te hulp. 
15. Laat tezamen beschaamd en rood van schaamte worden wie mij naar het leven staan om dat te vernielen; laat terugwijken en te schande worden wie vreugde vinden in mijn onheil. 
16. Laat als loon voor hun smaad verwoest worden wie tegen mij zeggen: Haha! 
17. Laat in U vrolijk en verblijd zijn allen die U zoeken; laat wie Uw heil liefhebben, voortdurend zeggen: De HEERE is groot! 
18. Ík ben wel ellendig en arm, *maar* de Heere denkt aan mij. U bent mijn Helper en mijn Bevrijder; mijn God, wacht niet langer!
