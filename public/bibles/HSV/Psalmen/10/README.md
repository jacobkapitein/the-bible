#Psalmen 10
1. HEERE, waarom blijft U van verre staan? *Waarom* verbergt U Zich in tijden van benauwdheid? 
2. Fel *en* hoogmoedig achtervolgt de goddeloze de ellendige. Laat hen gegrepen worden in de listige plannen die zij bedacht hebben! 
3. Want de goddeloze beroemt zich over zijn hartenwens; hij zegent de gierigaard, hij lastert de HEERE. 
4. De goddeloze, met zijn neus *trots* omhoog, onderzoekt niet. Al zijn gedachten zijn: Er is geen God! 
5. Zijn wegen bezorgen te allen tijde verdriet. Uw oordelen gaan *hem te* hoog, *hij houdt ze* ver van zich; al zijn tegenstanders blaast hij weg. 
6. Hij zegt in zijn hart: Ik zal niet wankelen, want van generatie op generatie zal *mij* geen onheil treffen. 
7. Zijn mond is vol vervloeking, bedrog en list, onder zijn tong is kwaad en onrecht. 
8. Hij ligt in een hinderlaag in de dorpen, op verborgen plaatsen doodt hij de onschuldige, zijn ogen loeren op de arme. 
9. Hij ligt in een hinderlaag op een verborgen plaats, zoals een leeuw in zijn schuilplaats; hij ligt in een hinderlaag om de ellendige te overvallen, hij overvalt de ellendige als hij hem in zijn net trekt. 
10. Hij duikt neer, hij bukt zich, en de arme valt in zijn sterke *poten*. 
11. Hij zegt in zijn hart: God heeft het vergeten, Hij heeft Zijn aangezicht verborgen, Hij ziet het in eeuwigheid niet. 
12. Sta op, HEERE God, hef Uw hand op, vergeet de ellendigen niet. 
13. Waarom lastert de goddeloze God? *Waarom* zegt hij in zijn hart: U zult geen *rekenschap* eisen? 
14. Ú ziet het *wél*, want U aanschouwt de moeite en het verdriet, opdat men het in Uw hand geeft; op Ú verlaat de arme zich, U bent geweest een Helper van de wees. 
15. Breek de arm van de goddeloze en de kwaaddoener, eis *rekenschap van hem* over zijn goddeloosheid, *tot* U er niets *meer* van vindt. 
16. De HEERE is Koning, eeuwig en altijd; de heidenvolken zijn uit Zijn land verdwenen. 
17. U hebt de wens van de zachtmoedigen gehoord, HEERE, U zult hun hart versterken, Uw oor zal er acht op slaan 
18. om de wees en de verdrukte recht te doen. Dan zal een aardse sterveling voortaan geen geweld meer bedrijven.
