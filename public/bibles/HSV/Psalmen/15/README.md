#Psalmen 15
1. Een psalm van David. HEERE, wie zal verblijven in Uw tent? Wie zal wonen op Uw heilige berg? 
2. Hij die oprecht wandelt en gerechtigheid beoefent, die met zijn hart de waarheid spreekt. 
3. Die met zijn tong niet lastert, zijn vrienden geen kwaad doet en geen smaad jegens zijn naaste *op de lippen* neemt. 
4. In zijn ogen is de verworpene veracht, maar wie de HEERE vrezen, eert hij. Heeft hij gezworen tot *zijn* schade, *zijn eed* verandert hij evenwel niet. 
5. Zijn geld leent hij niet uit tegen rente, een geschenk ten nadele van de onschuldige aanvaardt hij niet. Wie deze dingen doet, zal niet wankelen, voor eeuwig.
