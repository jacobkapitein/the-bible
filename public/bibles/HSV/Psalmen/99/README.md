#Psalmen 99
1. De HEERE regeert; laten de volken sidderen. Hij troont tussen de cherubs; laat de aarde beven. 
2. De HEERE is groot in Sion, Híj is verheven boven alle volken. 
3. Laten zij Uw grote en ontzagwekkende Naam loven. Heilig is Hij. 
4. *Loof* de macht van de Koning, Die het recht liefheeft. Ú hebt een billijk *bestuur* gevestigd, Ú hebt recht en gerechtigheid gedaan in Jakob. 
5. Roem de HEERE, onze God; buig u neer voor de voetbank van Zijn voeten. Heilig is Hij. 
6. Mozes en Aäron waren onder Zijn priesters, Samuel onder wie Zijn Naam aanriepen; zij riepen tot de HEERE en Híj verhoorde hen. 
7. Hij sprak tot hen in een wolkkolom; zij hebben Zijn getuigenissen in acht genomen en de verordeningen *die* Hij hun had gegeven. 
8. HEERE, onze God, Ú hebt hen verhoord; U bent voor hen een vergevend God geweest, hoewel U wraak oefende over hun daden. 
9. Roem de HEERE, onze God; buig u neer voor Zijn heilige berg, want heilig is de HEERE, onze God.
