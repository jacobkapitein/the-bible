#Psalmen 54
1. Een onderwijzing van David, voor de koorleider, bij snarenspel;
2. toen de Zifieten gekomen waren en tegen Saul gezegd hadden: Verbergt David zich niet bij ons? 
3. O God, verlos mij door Uw Naam, verschaf mij recht door Uw macht. 
4. O God, luister naar mijn gebed, neem de woorden van mijn mond ter ore. 
5. Want vreemden staan tegen mij op, geweldplegers staan mij naar het leven; zij houden God niet voor *ogen*. [ Sela] 
6. Zie, God is mijn Helper, de Heere is onder hen die mijn ziel ondersteunen. 
7. Hij zal mijn belagers dit kwaad vergelden; breng hen om vanwege Uw trouw. 
8. Ik zal U vrijwillig offers brengen; ik zal Uw Naam loven, HEERE, want hij is goed. 
9. Want Hij heeft mij gered uit alle nood; mijn oog heeft *de val van* mijn vijanden gezien.
