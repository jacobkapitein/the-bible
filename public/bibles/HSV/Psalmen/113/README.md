#Psalmen 113
1. Halleluja! Loof, dienaren van de HEERE, loof de Naam van de HEERE. 
2. De Naam van de HEERE zij geloofd, van nu aan tot in eeuwigheid. 
3. Vanwaar de zon opkomt tot waar hij ondergaat, zij de Naam van de HEERE geprezen. 
4. De HEERE is verheven boven alle heidenvolken, boven de hemel is Zijn heerlijkheid. 
5. Wie is als de HEERE, onze God? Die zeer hoog woont, 
6. Die zeer laag ziet, in de hemel en op de aarde; 
7. Die de geringe opricht uit het stof, de arme verheft uit het vuil, 
8. om *hem* te doen zitten bij edelen, bij de edelen van Zijn volk; 
9. Die de onvruchtbare doet wonen in *haar* gezin: een blijde moeder van kinderen. Halleluja!
