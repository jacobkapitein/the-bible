#Psalmen 13
1. Een psalm van David, voor de koorleider. 
2. Hoelang *nog*, HEERE? Zult U mij voor altijd vergeten? Hoelang zult U Uw aangezicht *nog* voor mij verbergen? 
3. Hoelang zal ik *nog* plannen maken in mijn ziel, verdriet hebben in mijn hart, dag na dag? Hoelang zal mijn vijand zich *nog* boven mij verheffen? 
4. Zie *mij* aan, verhoor mij, HEERE, mijn God! Verlicht mijn ogen, anders ontslaap ik *in* de dood, 
5. anders zegt mijn vijand: Ik heb hem overwonnen, en verheugen mijn tegenstanders zich, wanneer ik wankel. 
6. Ik echter vertrouw op Uw goedertierenheid, mijn hart zal zich verheugen in Uw heil, ik zal voor de HEERE zingen, omdat Hij goed voor mij geweest is.
