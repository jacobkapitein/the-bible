#2 Samuel 23
1. En dit zijn de laatste woorden van David. David, de zoon van Isaï, spreekt; de man die hoog is opgericht, spreekt, de gezalfde door de God van Jakob, en lieflijk in psalmen van Israël. 
2. De Geest van de HEERE heeft door mij gesproken, en Zijn woord is op mijn tong. 
3. De God van Israël heeft gezegd, de rots van Israël heeft tot mij gesproken: *Er komt* een Heerser over de mensen, een Rechtvaardige, een Heerser *in* de vreze Gods. 
4. Hij is als het licht van de morgen, *wanneer* de zon opgaat, een morgen zonder wolken; *als* de glans na de regen, *die* groen *laat opkomen* uit de aarde. 
5. Hoewel mijn huis zo niet is bij God, heeft Hij mij toch een eeuwig verbond gesteld, in alles geordend en bewaard. Voorzeker, *daarin* is al mijn heil en al *mijn* vreugde, hoewel Hij het *nog* niet laat opkomen. 
6. Maar verdorven *mannen* zijn alle als doornstruiken, die weggeworpen worden; want met de hand kan men ze niet pakken. 
7. Maar ieder die ze wil aanraken, voorziet zich van ijzer of hout van een speer; ze worden ter plekke volledig met vuur verbrand.
8. Dit nu zijn de namen van de helden die David had: Isboseth, de Tachkemoniet, was de belangrijkste van de hoofdmannen. Hij doorboorde bij één gelegenheid met zijn speer achthonderd man.
9. Na hem kwam Eleazar, de zoon van Dodo, zoon van een man uit Ahoah. *Hij behoorde tot* de drie helden *die* bij David waren, toen zij de Filistijnen hoonden die daar voor de strijd verzameld waren en de mannen van Israël waren opgetrokken.
10. Hij stond op en versloeg *velen* van de Filistijnen, totdat zijn hand moe werd, ja, zijn hand aan het zwaard kleefde; de HEERE bracht een grote verlossing teweeg op die dag. En het volk keerde terug achter hem aan, *maar* alleen *nog* om te plunderen.
11. Na hem kwam Samma, de zoon van Age, uit Harar. Toen de Filistijnen verzameld waren in een dorp - er was daar een stuk land vol met linzen - en het volk voor de Filistijnen vluchtte,
12. stelde hij zich op midden op dat stuk *land*, ontrukte het *aan de vijand* en versloeg de Filistijnen. De HEERE bracht een grote verlossing teweeg.
13. Drie van de dertig hoofdmannen gingen *eens op weg* en kwamen tijdens de oogst bij David, in de grot van Adullam; een groep Filistijnen had zijn kamp opgeslagen in het dal Refaïm.
14. Toen David in de vesting was - er was toen een wachtpost van de Filistijnen in Bethlehem -
15. kreeg David dorst en zei: Wie geeft mij water te drinken uit de bron van Bethlehem, die bij de poort ligt?
16. Toen baanden die drie helden zich een weg door het kamp van de Filistijnen en putten water uit de bron van Bethlehem, die bij de poort ligt, droegen *het mee* en kwamen bij David. Hij wilde het echter niet drinken, maar goot het uit voor de HEERE,
17. en zei: Er is bij mij geen sprake van, HEERE, dat ik dit zal doen! Zou ik het bloed van de mannen drinken die er met gevaar voor hun leven opuit gegaan zijn? En hij wilde het niet drinken. Zo deden deze drie helden.
18. Abisaï, de broer van Joab, de zoon van Zeruja - hij was het hoofd van *deze* drie - zwaaide zijn speer over driehonderd gesneuvelden; en hij had een naam onder *deze* drie.
19. Was hij niet de meest geëerde van *deze* drie? Daarom was hij hun tot bevelhebber. Hij reikte echter niet tot aan het *eerste* drietal.
20. Verder Benaja, de zoon van Jojada, de zoon van een dappere man, groot van daden, uit Kabzeël. Hij was het die de twee *zonen* van Ariël uit Moab versloeg. Ook was hij het die *eens* in het midden van een kuil afdaalde en *daar* een leeuw doodsloeg, in de sneeuwtijd.
21. Hij versloeg ook een Egyptische man, een man van aanzien. In de hand van de Egyptenaar was een speer, maar *Benaja* ging op hem af met een staf, rukte de speer uit de hand van de Egyptenaar en doodde hem met diens *eigen* speer.
22. Deze *dingen* deed Benaja, de zoon van Jojada; daarom had hij een naam onder de drie helden.
23. Hij was de meest geëerde onder de dertig, maar hij reikte niet tot dat *eerste* drietal. David stelde hem aan over zijn lijfwacht.
24. Asahel, de broer van Joab, behoorde tot de dertig; Elhanan, de zoon van Dodo, *uit* Bethlehem;
25. Samma uit Harod; Elika uit Harod;
26. Helez uit Pelet; Ira, de zoon van Ikkes, uit Tekoa;
27. Abiëzer uit Anathoth; Mebunnai uit Husa;
28. Zalmon uit Ahoah; Maharai uit Netofa;
29. Heleb, de zoon van Baëna, uit Netofa; Ithai, de zoon van Ribai, uit Gibea van de Benjaminieten;
30. Benaja uit Pirhathon; Hiddai uit de dalen van Gaäs;
31. Abi-Albon uit *Beth-*Araba; Azmaveth uit Barhum;
32. Eljachba uit Saälbon; *van* de zonen van Jasen: Jonathan;
33. Samma uit Harar; Ahiam, de zoon van Sarar, uit Harar;
34. Elifelet, de zoon van Ahasbai, de zoon van een man uit Maächa; Eliam, de zoon van Achitofel, uit Gilo;
35. Hezrai uit Karmel; Paërai uit Arba;
36. Jigeal, de zoon van Nathan, uit Zoba; Bani uit Gad;
37. Zelek, de Ammoniet; Naharai uit Beëroth, de wapendrager van Joab, de zoon van Zeruja;
38. Ira uit Jether; Gareb uit Jether;
39. Uria, de Hethiet; bij elkaar zevenendertig.
