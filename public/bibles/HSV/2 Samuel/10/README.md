#2 Samuel 10
1. Het gebeurde daarna dat de koning van de Ammonieten stierf, en zijn zoon Hanun werd koning in zijn plaats.
2. Toen zei David: Ik zal goedertierenheid bewijzen aan Hanun, de zoon van Nahas, zoals zijn vader mij goedertierenheid heeft bewezen. En David stuurde *boden* om hem door de hand van zijn dienaren te troosten vanwege zijn vader. Toen de dienaren van David *echter* in het land van de Ammonieten aankwamen,
3. zeiden de vorsten van de Ammonieten tegen hun heer Hanun: Eert David uw vader in uw ogen door mannen naar u toe te sturen om u te troosten? Heeft David niet daarom zijn dienaren naar u toegestuurd om de stad te doorzoeken, haar te verkennen en haar ondersteboven te keren?
4. Daarop nam Hanun de dienaren van David, schoor hun baard half af en sneed hun kleren halverwege af, tot aan hun billen, en liet hen gaan.
5. Toen men *dit* aan David vertelde, stuurde hij hun *boden* tegemoet, want deze mannen waren zeer te schande gemaakt. De koning zei: Blijf in Jericho tot uw baard *weer* aangegroeid is en kom *dan* terug.
6. Toen de Ammonieten zagen dat zij bij David in een kwade reuk gekomen waren, stuurden de Ammonieten *boden* en huurden van de Syriërs van Beth-Rechob en van de Syriërs van Zoba twintigduizend *man* voetvolk, en van de koning van Maächa duizend man en van de mannen van Tob twaalfduizend man.
7. Toen David dit hoorde, stuurde hij Joab *ernaartoe* en heel het leger met de helden.
8. De Ammonieten trokken uit en stelden zich op voor de strijd bij de ingang van de poort, maar de Syriërs van Zoba en Rechob en de mannen van Tob en Maächa bevonden zich afzonderlijk in het veld.
9. Toen Joab zag dat het front van de strijd aan de voor- en achterzijde tegen hem was, maakte hij een keuze uit de beste van alle *mannen* van Israël en stelde die op tegen de Syriërs.
10. De rest van het volk stelde hij onder bevel van zijn broer Abisaï, die *hen* opstelde tegen de Ammonieten.
11. Hij zei: Als de Syriërs mij te sterk zijn, moet jij mij komen verlossen, en als de Ammonieten jou te sterk zijn, zal ik jou komen verlossen.
12. Wees sterk en laten wij moed vatten voor ons volk en voor de steden van onze God, en laat de HEERE doen wat goed is in Zijn ogen.
13. Toen bond Joab, met het volk dat bij hem was, de strijd aan met de Syriërs en die sloegen voor hem op de vlucht.
14. Toen de Ammonieten zagen dat de Syriërs vluchtten, sloegen zij voor Abisaï op de vlucht en kwamen in de stad. Daarop keerde Joab terug van de Ammonieten en kwam in Jeruzalem.
15. Toen de Syriërs zagen dat zij door Israël verslagen waren, verzamelden zij zich *opnieuw*.
16. Hadadezer stuurde *boden* en liet de Syriërs komen die aan de overzijde van de rivier *de Eufraat* woonden, en zij kwamen in Helam. En Sobach, de legerbevelhebber van Hadadezer, *trok* voor hen uit.
17. Toen *dit* aan David verteld werd, verzamelde hij heel Israël, stak de Jordaan over en kwam in Helam. De Syriërs stelden zich op tegen David en streden met hem.
18. Maar de Syriërs sloegen voor Israël op de vlucht, en David doodde van de Syriërs zevenhonderd wagen*paarden* en veertigduizend ruiters. Ook versloeg hij Sobach, hun legerbevelhebber, zodat die daar stierf.
19. Toen *nu* al de koningen die vazallen van Hadadezer waren, inzagen dat zij door Israël verslagen waren, sloten zij vrede met Israël en dienden zij hen. En de Syriërs waren bevreesd de Ammonieten nog eens te verlossen.
