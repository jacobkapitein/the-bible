#Prediker 11
1. Werp uw brood uit over het water, want na vele dagen zult u het vinden. 
2. Verdeel het in zevenen of zelfs in achten, want u weet niet welk kwaad er over de aarde komen zal. 
3. Als de wolken vol zijn geworden, gieten zij regen uit op de aarde. Of een boom naar het zuiden valt of naar het noorden, op de plaats waar de boom valt, daar blijft hij liggen. 
4. Wie op de wind blijft letten, zal niet zaaien. Wie naar de wolken blijft kijken, zal niet oogsten.
5. Evenmin als u weet wat de richting van de wind is, *of* hoe het *gaat* met de beenderen in de buik van een zwangere *vrouw*, evenmin kent u het werk van God, Die alles maakt.
6. Zaai uw zaad in de morgen en trek uw hand in de avond niet terug. U weet immers niet of dit zal slagen of dat, of dat het allebei goed zal zijn. 
7. Het licht is aangenaam, en het doet de ogen goed de zon te zien. 
8. Ja, indien de mens vele jaren leeft, laat hij zich dan al die *tijd* verblijden, maar laat hij ook denken aan de dagen van duisternis, want die zullen er veel zijn. Al wat *nog* komt, is een zucht.
9. Verblijd u, jongeman, in uw jeugd, en laat uw hart vrolijk zijn in de dagen van uw jeugd. Ga in de wegen van uw hart en *volg* wat uw ogen zien, maar weet dat God u over dit alles in het gericht zal brengen. 
10. Weer dus de wrevel uit uw hart, en doe het kwade weg uit uw lichaam. De jeugd en jonge jaren zijn immers een zucht.
