#Johannes 20
1. En op de eerste *dag* van de week ging Maria Magdalena vroeg, toen het nog donker was, naar het graf, en zij zag dat de steen van het graf afgenomen was.
2. Daarom snelde zij *terug* en ging naar Simon Petrus en naar de andere discipel, die Jezus liefhad, en zei tegen hen: Ze hebben de Heere uit het graf weggenomen, en wij weten niet waar zij Hem neergelegd hebben.
3. Petrus dan ging naar buiten, en de andere discipel, en zij kwamen bij het graf.
4. En die twee liepen samen, maar de andere discipel snelde vooruit, sneller dan Petrus, en kwam als eerste bij het graf.
5. En toen hij vooroverboog, zag hij de doeken liggen, maar toch ging hij er niet in.
6. Simon Petrus dan kwam en volgde hem, en ging het graf *wel* binnen en zag de doeken liggen.
7. En de zweetdoek, die op Zijn hoofd geweest was, *zag hij* niet bij de doeken liggen maar afzonderlijk, opgerold, op een *andere* plaats.
8. Toen ging ook de andere discipel, die het eerst bij het graf gekomen was, naar binnen, en hij zag het en geloofde.
9. Want zij kenden de Schrift nog niet dat Hij uit de doden moest opstaan.
10. De discipelen dan gingen weer naar huis.
11. Maar Maria stond huilend buiten bij het graf en terwijl zij huilde, boog zij voorover in het graf,
12. en zij zag twee engelen in witte *kleding* zitten, een aan het hoofdeinde en een aan het voeteneinde *van de plaats* waar het lichaam van Jezus gelegen had;
13. en die zeiden tegen haar: Vrouw, waarom huilt u? Zij zei tegen hen: Omdat ze mijn Heere weggenomen hebben, en ik weet niet waar ze Hem neergelegd hebben.
14. En toen zij dit gezegd had, keerde zij zich naar achteren en zag Jezus staan, maar zij wist niet dat Jezus het was.
15. Jezus zei tegen haar: Vrouw, waarom huilt u? Wie zoekt u? Zij dacht dat het de tuinman was, en zei tegen Hem: Mijnheer, als u Hem weggedragen hebt, zeg mij dan waar u Hem neergelegd hebt en ik zal Hem weghalen.
16. Jezus zei tegen haar: Maria! Zij keerde zich om en zei tegen Hem: Rabboeni; dat betekent: Meester.
17. Jezus zei tegen haar: Houd Mij niet vast, want Ik ben nog niet opgevaren naar Mijn Vader, maar ga naar Mijn broeders en zeg tegen hen: Ik vaar op naar Mijn Vader en uw Vader, en *naar* Mijn God en uw God.
18. Maria Magdalena ging en berichtte de discipelen dat zij de Heere gezien had en *dat* Hij dit tegen haar gezegd had.
19. Toen het nu avond was op die eerste dag van de week en de deuren van de *plaats* waar de discipelen bijeenwaren, uit vrees voor de Joden gesloten waren, kwam Jezus en Hij stond in *hun* midden en zei tegen hen: Vrede *zij* u!
20. En nadat Hij dit gezegd had, liet Hij hun Zijn handen en Zijn zij zien. De discipelen dan verblijdden zich toen zij de Heere zagen.
21. Jezus dan zei opnieuw tegen hen: Vrede zij u! Zoals de Vader Mij gezonden heeft, zend Ik ook u.
22. En nadat Hij dit gezegd had, blies Hij *op hen* en zei tegen hen: Ontvang de Heilige Geest.
23. Als u iemands zonden vergeeft, worden ze hem vergeven; als u ze hem toerekent, blijven ze hem toegerekend.
24. En Thomas, een van de twaalf, Didymus genoemd, was niet bij hen toen Jezus *daar* kwam.
25. De andere discipelen dan zeiden tegen hem: Wij hebben de Heere gezien. Maar hij zei tegen hen: Als ik in Zijn handen niet het litteken van de spijkers zie, en mijn vinger niet steek in het litteken van de spijkers, en mijn hand niet steek in Zijn zij, zal ik beslist niet geloven.
26. En na acht dagen waren Zijn discipelen weer binnen en Thomas *was* bij hen. Jezus kwam terwijl de deuren gesloten waren, en Hij stond in hun midden en zei: Vrede zij u.
27. Daarna zei Hij tegen Thomas: Kom hier met uw vinger en bekijk Mijn handen, en kom hier met uw hand en steek die in Mijn zij; en wees niet ongelovig, maar gelovig.
28. En Thomas antwoordde en zei tegen Hem: Mijn Heere en mijn God!
29. Jezus zei tegen hem: Omdat u Mij gezien hebt, Thomas, hebt u geloofd; zalig zijn zij die niet gezien zullen hebben en *toch* zullen geloven.
30. Jezus nu heeft in aanwezigheid van Zijn discipelen nog wel veel andere tekenen gedaan, die niet beschreven zijn in dit boek,
31. maar deze zijn beschreven, opdat u gelooft dat Jezus de Christus is, de Zoon van God, en opdat u, door te geloven, het leven zult hebben in Zijn Naam.
