#Johannes 14
1. Laat uw hart niet in beroering raken; u gelooft in God, geloof ook in Mij.
2. In het huis van Mijn Vader zijn veel woningen; als dat niet *zo was*, zou Ik het u gezegd hebben. Ik ga heen om een plaats voor u gereed te maken.
3. En als Ik heengegaan ben en plaats voor u gereedgemaakt heb, kom Ik terug en zal u tot Mij nemen, opdat ook u zult zijn waar Ik ben.
4. En waar Ik heen ga, weet u, en de weg weet u.
5. Thomas zei tegen Hem: Heere, wij weten niet waar U heen gaat, en hoe kunnen wij de weg weten?
6. Jezus zei tegen hem: Ik ben de Weg, de Waarheid en het Leven. Niemand komt tot de Vader dan door Mij.
7. Als u Mij gekend had, zou u ook Mijn Vader gekend hebben; en van nu af kent u Hem en hebt u Hem gezien.
8. Filippus zei tegen Hem: Heere, laat ons de Vader zien en het is ons genoeg.
9. Jezus zei tegen hem: Ben Ik zo'n lange tijd bij u, en kent u Mij niet, Filippus? Wie Mij gezien heeft, heeft de Vader gezien; en hoe kunt u *dan* zeggen: Laat ons de Vader zien?
10. Gelooft u niet dat Ik in de Vader *ben* en de Vader in Mij is? De woorden die Ik tot u spreek, spreek Ik niet uit Mijzelf, maar de Vader, Die in Mij blijft, Die doet de werken.
11. Geloof Mij, dat Ik in de Vader *ben* en de Vader in Mij *is*, en zo niet, geloof Mij *dan* om de werken zelf.
12. Voorwaar, voorwaar, Ik zeg u: Wie in Mij gelooft, zal de werken die Ik doe, ook doen, en hij zal grotere doen dan deze, want Ik ga heen naar Mijn Vader.
13. En wat u ook zult vragen in Mijn Naam, dat zal Ik doen, opdat de Vader in de Zoon verheerlijkt zal worden.
14. Als u iets vragen zult in Mijn Naam, Ik zal het doen.
15. Als u Mij liefhebt, neem *dan* Mijn geboden in acht.
16. En Ik zal de Vader bidden, en Hij zal u een andere Trooster geven, opdat Hij bij u blijft tot in eeuwigheid,
17. *namelijk* de Geest van de waarheid, Die de wereld niet kan ontvangen, want zij ziet Hem niet en kent Hem niet, maar u kent Hem, want Hij blijft bij u en zal in u zijn.
18. Ik zal u niet als wezen achterlaten; Ik kom *weer* naar u toe.
19. Nog een korte *tijd* en de wereld zal Mij niet meer zien, maar u zult Mij zien, want Ik leef en u zult leven.
20. Op die dag zult u inzien dat Ik in Mijn Vader *ben*, en u in Mij, en Ik in u.
21. Wie Mijn geboden heeft en die in acht neemt, die is het die Mij liefheeft, en wie Mij liefheeft, hem zal Mijn Vader liefhebben; en Ik zal hem liefhebben en Mijzelf aan hem openbaren.
22. Judas, niet de Iskariot, zei tegen Hem: Heere, hoe komt het dat U Zichzelf aan ons zult openbaren en niet aan de wereld?
23. Jezus antwoordde en zei tegen hem: Als iemand Mij liefheeft, zal hij Mijn woord in acht nemen; en Mijn Vader zal hem liefhebben, en Wij zullen naar hem toe komen en bij hem intrek nemen.
24. Wie Mij niet liefheeft, neemt Mijn woorden niet in acht; en het woord dat u hoort, is niet van Mij, maar van de Vader, Die Mij gezonden heeft.
25. Deze dingen heb Ik tot u gesproken, terwijl Ik bij u verblijf.
26. Maar de Trooster, de Heilige Geest, Die de Vader zenden zal in Mijn Naam, Die zal u in alles onderwijzen en u in herinnering brengen alles wat Ik u gezegd heb.
27. Vrede laat Ik u, Mijn vrede geef Ik u; niet zoals de wereld *die* geeft, geef Ik *die* u. Laat uw hart niet in beroering raken en niet bevreesd worden.
28. U hebt gehoord dat Ik tegen u gezegd heb: Ik ga heen maar kom *weer* naar u toe. Als u Mij liefhad, zou u zich verblijden, omdat Ik gezegd heb: Ik ga heen naar de Vader; want Mijn Vader is meer dan Ik.
29. En nu heb Ik het u gezegd voordat het zal gebeuren, opdat, wanneer het gebeurt, u zult geloven.
30. Ik zal niet veel meer met u spreken, want de vorst van deze wereld komt en heeft geen *macht* over Mij.
31. Maar de wereld moet weten dat Ik de Vader liefheb, en doe zoals de Vader Mij geboden heeft. Sta op, laten wij hier vandaan gaan.
