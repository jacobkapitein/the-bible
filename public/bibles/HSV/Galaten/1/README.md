#Galaten 1
1. Paulus, een apostel - *geroepen*, niet vanwege mensen, ook niet door een mens, maar door Jezus Christus en God de Vader, Die Hem uit de doden opgewekt heeft -
2. en al de broeders die bij mij zijn, aan de gemeenten van Galatië:
3. genade *zij* u en vrede van God de Vader en van onze Heere Jezus Christus,
4. Die Zichzelf gegeven heeft voor onze zonden, opdat Hij ons zou ontrukken aan de tegenwoordige slechte wereld, overeenkomstig de wil van onze God en Vader.
5. Hem *zij* de heerlijkheid in alle eeuwigheid. Amen.
6. Ik verwonder mij erover dat u zich zo snel afwendt van Hem Die u in de genade van Christus geroepen heeft, naar een ander evangelie,
7. terwijl er geen ander is; al zijn er ook sommigen die u in verwarring brengen en het Evangelie van Christus willen verdraaien.
8. Maar zelfs als wij, of een engel uit de hemel, u een evangelie zouden verkondigen, anders dan wat wij u verkondigd hebben, die zij vervloekt.
9. Zoals wij al eerder gezegd hebben, *zo* zeg ik ook nu weer: Als iemand u een evangelie verkondigt anders dan wat u ontvangen hebt, die zij vervloekt.
10. Want ben ik nu bezig mensen te overtuigen, of God? Of probeer ik mensen te behagen? Als ik immers nog mensen behaagde, zou ik geen dienstknecht van Christus zijn.
11. Maar ik maak u bekend, broeders, dat het Evangelie dat door mij verkondigd is, niet naar de mens is.
12. Want ik heb dat ook niet van een mens ontvangen of geleerd, maar door openbaring van Jezus Christus.
13. U hebt immers gehoord van mijn levenswandel, voorheen in het Jodendom, dat ik de gemeente van God uitermate *fel* vervolgde en die verwoestte;
14. en dat ik in het Jodendom meer vorderingen maakte dan veel leeftijdgenoten onder mijn volk, omdat ik een nog groter ijveraar was voor de overleveringen van mijn vaderen.
15. Maar toen het God, Die mij vanaf de schoot van mijn moeder heeft afgezonderd en geroepen door Zijn genade, behaagde
16. Zijn Zoon in mij te openbaren, opdat ik Hem door het Evangelie onder de heidenen zou verkondigen, ging ik niet meteen te rade bij vlees en bloed,
17. en ging ik ook niet naar Jeruzalem, naar hen die *al* vóór mij apostel waren; maar ik vertrok naar Arabië en keerde weer terug naar Damascus.
18. Daarna, drie jaar later, ging ik naar Jeruzalem om Petrus te bezoeken, en ik bleef vijftien dagen bij hem.
19. En ik heb niemand anders van de apostelen gezien; alleen Jakobus, de broer van de Heere.
20. Wat ik u schrijf, zie, *ik getuig* voor God dat ik niet lieg.
21. Daarna kwam ik in de streken van Syrië en Cilicië.
22. En ik was van gezicht onbekend aan de gemeenten van Judea die in Christus zijn.
23. Maar zij hadden alleen horen zeggen: Hij die ons voorheen vervolgde, verkondigt nu het geloof dat hij voorheen verwoestte.
24. En zij verheerlijkten God in mij.
