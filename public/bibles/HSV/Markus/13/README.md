#Markus 13
1. En toen Hij uit de tempel ging, zei een van Zijn discipelen tegen Hem: Meester, kijk, wat een stenen en wat een gebouwen!
2. En Jezus antwoordde hem: Ziet u deze grote gebouwen? Er zal niet *één* steen op de *andere* steen gelaten worden die niet afgebroken zal worden.
3. En toen Hij op de Olijfberg zat, tegenover de tempel, vroegen Petrus, Jakobus, Johannes en Andreas Hem toen zij alleen waren:
4. Zeg ons, wanneer zullen deze dingen gebeuren? En wat is het teken wanneer al deze dingen in vervulling zullen gaan?
5. En Jezus antwoordde hun en begon te zeggen: Pas op dat niemand u misleidt.
6. Want velen zullen komen onder Mijn Naam en zeggen: Ik ben *de Christus*; en zij zullen velen misleiden.
7. En wanneer u hoort van oorlogen en geruchten van oorlogen, word *dan* niet verschrikt, want *dit* moet gebeuren, maar het *is* nog niet het einde.
8. Want het *ene* volk zal tegen het *andere* volk opstaan en het *ene* koninkrijk tegen het *andere* koninkrijk; en er zullen aardbevingen zijn in verscheidene plaatsen en er zullen hongersnoden zijn en onlusten. Deze dingen zijn het begin van de weeën.
9. Past u op uzelf; want ze zullen u overleveren aan raadsvergaderingen, en in de synagogen zult u geslagen worden; en u zult voor stadhouders en koningen geplaatst worden omwille van Mij, tot een getuigenis voor hen.
10. En het Evangelie moet eerst gepredikt worden aan alle volken.
11. En wanneer ze u zullen wegleiden om u over te leveren, wees *dan* van tevoren niet bezorgd wat u spreken moet, en bedenk het niet; maar wat u op dat moment gegeven zal worden, spreek dat, want u bent het niet die spreekt, maar de Heilige Geest.
12. En de *ene* broer zal de *andere* overleveren tot de dood en de vader het kind; en de kinderen zullen opstaan tegen de ouders en zullen hen doden.
13. En u zult door allen gehaat worden omwille van Mijn Naam, maar wie volharden zal tot het einde, die zal zalig worden.
14. Wanneer u dan de gruwel van de verwoesting, waarover door de profeet Daniël gesproken is, zult zien staan waar het niet behoort - laat hij die het leest, daarop letten! - laten dan zij die in Judea zijn, vluchten naar de bergen.
15. En wie op het dak is, moet niet naar beneden gaan in het huis om iets uit zijn huis te halen,
16. en wie op de akker is, moet niet terugkeren naar wat hij achterliet, om zijn bovenkleed te halen.
17. Maar wee de zwangere en de zogende *vrouwen* in die dagen!
18. En bid dat uw vlucht niet zal plaatsvinden in de winter.
19. Want die dagen zullen *dagen van* zo'n verdrukking zijn als er niet geweest is vanaf het begin van de schepping, die God geschapen heeft, tot nu toe, en er ook nooit meer zijn zal.
20. En als de Heere die dagen niet ingekort had, zou er geen vlees behouden worden; maar ter wille van de uitverkorenen, die Hij heeft uitverkoren, heeft Hij die dagen ingekort.
21. En als dan iemand tegen u zal zeggen: Zie, hier is de Christus; of zie, Hij is daar; geloof het niet.
22. Want er zullen valse christussen en valse profeten opstaan en zij zullen tekenen en wonderen doen om - als het mogelijk zou zijn - ook de uitverkorenen te misleiden.
23. Maar past u op; zie, Ik heb u alles van tevoren gezegd!
24. Maar in die dagen, na die verdrukking, zal de zon verduisterd worden en de maan zal zijn schijnsel niet geven.
25. En de sterren van de hemel zullen daaruit vallen en de krachten in de hemelen zullen heftig bewogen worden.
26. En dan zullen ze de Zoon des mensen zien komen in de wolken, met grote kracht en heerlijkheid.
27. En dan zal Hij Zijn engelen uitzenden en Zijn uitverkorenen bijeenbrengen uit de vier windstreken, van het uiterste van de aarde tot het uiterste van de hemel.
28. En leer van de vijgenboom deze gelijkenis: wanneer zijn tak al zacht wordt en de bladeren uitspruiten, dan weet u dat de zomer nabij is.
29. Zo ook u, wanneer u deze dingen zult zien gebeuren, weet dan dat *het* nabij *is*, voor de deur.
30. Voorwaar, Ik zeg u dat dit geslacht zeker niet voorbij zal gaan totdat al deze dingen gebeurd zijn.
31. De hemel en de aarde zullen voorbijgaan, maar Mijn woorden zullen zeker niet voorbijgaan.
32. Maar die dag en dat moment is aan niemand bekend, ook aan de engelen in de hemel niet, ook aan de Zoon niet, maar alleen aan de Vader.
33. Let op: waak en bid, want u weet niet wanneer *het* de tijd is.
34. *Het zal zijn* als *bij* iemand die naar het buitenland ging: hij verliet zijn huis, gaf zijn slaven volmacht, en gaf aan ieder zijn werk, en gebood de deurwachter waakzaam te zijn.
35. Wees dus waakzaam! Want u weet niet wanneer de heer des huizes komt, 's avonds laat of te middernacht of met het hanengekraai of 's morgens vroeg,
36. opdat hij u niet, als hij plotseling komt, slapend aantreft.
37. En wat Ik tegen u zeg, zeg Ik tegen allen: Wees waakzaam!
