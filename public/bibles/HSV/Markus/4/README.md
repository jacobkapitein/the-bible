#Markus 4
1. En Hij begon weer onderwijs te geven bij de zee; en er verzamelde zich een grote menigte bij Hem, zodat Hij in een schip ging zitten, op zee; en heel de menigte was op het land aan de zee.
2. En Hij onderwees hun veel dingen door gelijkenissen en zei in Zijn onderricht tegen hen:
3. Luister! Zie, een zaaier ging eropuit om te zaaien.
4. En het gebeurde bij het zaaien dat het ene *deel van het zaad* langs de weg viel; en de vogels in de lucht kwamen en aten het op.
5. En een ander *deel* viel op steenachtige *grond*, waar het niet veel aarde had, en het kwam meteen op, doordat het geen diepte van aarde had.
6. Maar toen de zon opgegaan was, verschroeide het, en doordat *het* geen wortel had, verdorde het.
7. En een ander *deel* viel in de dorens, en de dorens kwamen op en verstikten het, en het gaf geen vrucht.
8. En *nog* een ander *deel* viel in de goede aarde en gaf vrucht; het kwam op en groeide, en het ene droeg dertig-, en het andere zestig-, en het andere honderd*voudig*.
9. En Hij zei tegen hen: Wie oren heeft om te horen, laat hij horen.
10. En toen Hij alleen was, vroegen zij die om Hem heen *waren*, met de twaalf, Hem naar de gelijkenis.
11. En Hij zei tegen hen: Het is u gegeven het geheimenis van het Koninkrijk van God te kennen; maar tot degenen die buiten zijn, komt alles door gelijkenissen,
12. opdat zij ziende zien en niet doorzien, en horende horen en niet begrijpen; opdat zij zich niet op enig moment bekeren en de zonden hun vergeven worden.
13. En Hij zei tegen hen: Begrijpt u deze gelijkenis niet? En hoe zult u dan alle gelijkenissen verstaan?
14. De zaaier *is hij die* het Woord zaait.
15. En dit zijn zij bij wie langs de weg *gezaaid* is: in wie het Woord gezaaid wordt, en als zij het gehoord hebben, komt de satan meteen en neemt het Woord weg dat in hun hart gezaaid was.
16. En evenzo zijn dit degenen in wie op de steenachtige *grond* gezaaid wordt: die, als zij het Woord gehoord hebben, het meteen met vreugde ontvangen,
17. en geen wortel in zichzelf hebben, maar zij zijn *mensen* van het ogenblik; als er later verdrukking of vervolging komt omwille van het Woord, struikelen zij meteen.
18. En dit zijn zij bij wie in de dorens gezaaid wordt: zij horen het Woord,
19. maar de zorgen van deze wereld en de verleiding van de rijkdom en de begeerten naar al het andere komen erbij en verstikken het Woord, en het wordt onvruchtbaar.
20. En dit zijn zij bij wie in de goede aarde gezaaid wordt: zij horen het Woord en nemen het aan en dragen vrucht, de één dertig-, en de ander zestig-, en de ander honderd*voudig*.
21. Hij zei ook tegen hen: De lamp wordt toch niet binnengebracht om onder de korenmaat of onder het bed gezet te worden? *Is het* niet om op de standaard gezet te worden?
22. Want er is niets verborgen wat niet geopenbaard zal worden; en er is niets gebeurd *om* verborgen *te blijven*, maar opdat het in het openbaar zou komen.
23. Als iemand oren heeft om te horen, laat hij horen.
24. En Hij zei tegen hen: Let op wat u hoort. Met de maat waarmee u meet, zal er bij u gemeten worden, en aan u die hoort, zal er *meer* bij gegeven worden.
25. Want wie heeft, aan hem zal gegeven worden; en wie niet heeft, van hem zal afgenomen worden zelfs wat hij heeft.
26. Ook zei Hij: Zo is het Koninkrijk van God: als wanneer iemand het zaad in de aarde werpt
27. en slaapt en opstaat, nacht en dag; en het zaad ontkiemt en wordt lang, zonder dat hij zelf weet hoe.
28. Want de aarde brengt vanzelf vrucht voort: eerst de halm, daarna de aar, daarna het volle koren in de aar.
29. En als de vrucht het toelaat, zendt hij meteen de sikkel erin, omdat de oogsttijd aangebroken is.
30. En Hij zei: Waarmee zullen wij het Koninkrijk van God vergelijken, of door welke gelijkenis zullen wij het voorstellen?
31. Door een mosterdzaad dat, als het in de aarde gezaaid wordt, het kleinste is van alle zaden die er op de aarde *zijn*.
32. En wanneer het gezaaid is, komt het op en wordt het grootste van alle tuingewassen, en maakt grote takken, zodat de vogels in de lucht in zijn schaduw kunnen nestelen.
33. En door veel van zulke gelijkenissen sprak Hij het Woord tot hen, voor zover zij het horen konden,
34. en zonder gelijkenis sprak Hij tot hen niet, maar Hij verklaarde alles aan Zijn discipelen als zij alleen waren.
35. En op die dag, toen het avond geworden was, zei Hij tegen hen: Laten wij overvaren naar de overkant.
36. En zij lieten de menigte achter en namen Hem, Die *al* in het schip was, mee; en er waren nog andere scheepjes bij Hem.
37. En er stak een harde stormwind op en de golven sloegen over in het schip, zodat het al volliep.
38. En Hij lag in het achterschip te slapen op een hoofdkussen; en zij wekten Hem en zeiden tegen Hem: Meester, bekommert U Zich er niet om dat wij vergaan?
39. En Hij, wakker geworden, bestrafte de wind en zei tegen de zee: Zwijg, wees stil! En de wind ging liggen en er kwam een grote stilte.
40. En Hij zei tegen hen: Waarom bent u zo angstig? Hebt u dan geen geloof?
41. En zij vreesden met grote vrees en zeiden tegen elkaar: Wie is Deze toch, dat zelfs de wind en de zee Hem gehoorzaam zijn?
