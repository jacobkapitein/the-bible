#Markus 6
1. En Hij ging vandaar weg en kwam in Zijn vaderstad en Zijn discipelen volgden Hem.
2. En toen het sabbat geworden was, begon Hij in de synagoge te onderwijzen; en velen die luisterden, stonden *er* versteld *van* en zeiden: Waar heeft Deze die dingen vandaan en wat is dit voor wijsheid die Hem gegeven is, dat ook zulke krachten door Zijn handen gebeuren?
3. Is Dit niet de timmerman, de Zoon van Maria en de Broer van Jakobus en Joses en van Judas en Simon? En zijn Zijn zusters niet hier bij ons? En zij namen aanstoot aan Hem.
4. En Jezus zei tegen hen: Een profeet is niet ongeëerd, behalve in zijn vaderstad en bij *zijn* familie en in zijn huis.
5. En Hij kon daar geen kracht doen, maar Hij legde slechts enkele zieken de handen op en genas hen.
6. En Hij verwonderde Zich over hun ongeloof. En Hij trok de dorpen in de omgeving rond en gaf *er* onderwijs.
7. En Hij riep de twaalf bij Zich en begon hen twee aan twee uit te zenden en gaf hun macht over de onreine geesten.
8. En Hij gebood hun dat zij niets mee zouden nemen voor onderweg dan alleen een staf: geen reiszak, geen brood, geen geld in de gordel;
9. maar dat zij *wel* sandalen zouden aanbinden en niet met twee *stel* onderkleren gekleed zouden zijn.
10. En Hij zei tegen hen: Waar u een huis zult binnengaan, blijf daar totdat u uit die *plaats* vertrekt.
11. En als er zullen zijn die u niet ontvangen en niet naar u luisteren, schud dan, als u vandaar weggaat, het stof af dat onder uw voeten zit, tot een getuigenis tegen hen. Voorwaar zeg Ik u: Het zal voor Sodom of Gomorra verdraaglijker zijn in de dag van het oordeel dan voor die stad.
12. En toen zij weggegaan waren, predikten zij dat men zich moest bekeren.
13. En zij dreven veel demonen uit en zalfden veel zieken met olie en maakten hen gezond.
14. En koning Herodes hoorde het (want Zijn Naam was bekend geworden) en zei: Johannes die doopte, is uit de doden opgewekt en daarom zijn die krachten werkzaam in Hem.
15. Anderen zeiden: Hij is Elia; en *weer* anderen zeiden: Hij is een profeet, of Hij is als een van de profeten.
16. Maar toen Herodes het hoorde, zei hij: Dit is Johannes die ik onthoofd heb; die is uit de doden opgewekt.
17. Want Herodes had zelf *enigen* erop uitgestuurd en Johannes gevangengenomen en hem geboeid in de gevangenis gezet, vanwege Herodias, de vrouw van zijn broer Filippus, omdat hij haar getrouwd had;
18. want Johannes had tegen Herodes gezegd: Het is u niet geoorloofd de vrouw van uw broer te hebben.
19. En Herodias had het op hem gemunt en wilde hem doden, maar zij kon *dat* niet,
20. want Herodes was bevreesd voor Johannes, omdat hij wist dat deze een rechtvaardig en heilig man was, en hij beschermde hem; en als hij hem aangehoord had, ondernam hij vele dingen, en hij luisterde graag naar hem.
21. En toen er een geschikte dag aangebroken was en Herodes op zijn verjaardag een maaltijd had aangericht voor zijn *rijks*groten en de oversten over duizend en de voornaamsten van Galilea,
22. kwam de dochter van deze Herodias binnen en danste. En zij behaagde Herodes en degenen die mee aanlagen. Toen zei de koning tegen het meisje: Vraag van mij wat je maar wilt, en ik zal het je geven.
23. En hij zwoer haar: Wat je van mij ook maar vraagt, ik zal het je geven, tot *zelfs* de helft van mijn koninkrijk.
24. En zij ging weg en zei tegen haar moeder: Wat zal ik vragen? En die zei: Het hoofd van Johannes de Doper.
25. En zij ging meteen naar binnen, liep haastig naar de koning toe en vroeg: Ik wil dat u mij ogenblikkelijk op een schotel het hoofd van Johannes de Doper geeft.
26. En de koning werd zeer bedroefd, maar wilde haar omwille van de eden en omwille van hen die mee aanlagen, niet afwijzen.
27. En de koning stuurde meteen een scherprechter en beval zijn hoofd te brengen. Deze nu ging heen en onthoofdde hem in de gevangenis,
28. en hij bracht zijn hoofd op een schotel en gaf het aan het meisje, en het meisje gaf het aan haar moeder.
29. En toen zijn discipelen *dit* hoorden, kwamen zij en namen zijn dode lichaam weg en legden het in een graf.
30. En de apostelen kwamen *weer* samen bij Jezus en berichtten Hem alles wat zij gedaan en wat zij onderwezen hadden.
31. En Hij zei tegen hen: Komt u zelf *mee* naar een eenzame plaats, alleen, en rust wat uit; want er waren er velen die kwamen en die gingen, en zij hadden zelfs geen gelegenheid om te eten.
32. En zij vertrokken in een schip naar een eenzame plaats, alleen.
33. En de menigten zagen hen weggaan, en velen herkenden Hem en gingen uit alle steden gezamenlijk te voet daarnaartoe; en zij kwamen er vóór hen aan en gingen samen naar Hem toe.
34. En toen Jezus uit *het schip* ging, zag Hij een grote menigte en was innerlijk met ontferming bewogen over hen, want zij waren als schapen die geen herder hebben; en Hij begon hun veel dingen te onderwijzen.
35. En toen het al laat geworden was, kwamen Zijn discipelen naar Hem toe en zeiden: Deze plaats is eenzaam en het is al laat;
36. stuur hen weg, opdat zij naar de omliggende gehuchten en dorpen kunnen gaan en broden voor zichzelf kopen, want zij hebben niets te eten.
37. Maar Hij antwoordde hun en zei: Geeft u hun te eten. En zij zeiden tegen Hem: Moeten wij voor tweehonderd penningen brood gaan kopen en hun te eten geven?
38. En Hij zei tegen hen: Hoeveel broden hebt u? Ga eens kijken. En toen zij het te weten gekomen waren, zeiden zij: Vijf, en twee vissen.
39. En Hij droeg hun op om allen in groepen te laten gaan zitten in het groene gras.
40. En zij gingen zitten in groepen van honderd en van vijftig.
41. En toen Hij de vijf broden en de twee vissen genomen had, keek Hij op naar de hemel, zegende en brak de broden en gaf ze aan Zijn discipelen, opdat zij die aan hen zouden voorzetten, en de twee vissen verdeelde Hij onder allen.
42. En zij aten allen en werden verzadigd.
43. En zij raapten twaalf manden vol met stukken *brood* op, en *wat over was* van de vissen.
44. En die de broden gegeten hadden, waren ongeveer vijfduizend mannen.
45. En meteen dwong Hij Zijn discipelen in het schip te gaan en vooruit te varen naar de overkant, naar Bethsaïda, terwijl Hijzelf de menigte weg zou sturen.
46. En toen Hij afscheid van hen genomen had, ging Hij naar de berg om te bidden.
47. En toen het avond was geworden, was het schip midden op de zee en Hijzelf was alleen op het land.
48. En Hij zag dat zij veel moeite moesten doen om *het schip* vooruit te krijgen, want zij hadden de wind tegen; en omstreeks de vierde nachtwake kwam Hij, lopend op de zee, naar hen toe en wilde hen voorbijgaan.
49. En toen zij Hem zagen lopen op de zee, dachten zij dat het een spook was en schreeuwden luid,
50. want allen zagen Hem en raakten in verwarring; en meteen sprak Hij met hen en zei tegen hen: Heb goede moed, Ik ben het; wees niet bevreesd.
51. En Hij klom bij hen in het schip en de wind ging liggen; en zij waren innerlijk volkomen buiten zichzelf en zij verwonderden zich,
52. want zij hadden bij *het wonder* van de broden niets begrepen, omdat hun hart verhard was.
53. En toen zij overgevaren waren, kwamen zij in het land Gennesaret en legden daar aan.
54. En toen zij uit het schip gegaan waren, herkende men Hem meteen.
55. *En* men liep heel die streek door en begon op ligmatten hen die er slecht aan toe waren met zich mee te dragen naar de plaats waarvan ze hoorden dat Hij daar was.
56. En waar Hij ook kwam, in dorpen of steden of in gehuchten, daar legden ze de zieken op de markten en smeekten Hem of zij al was het maar de zoom van Zijn bovenkleed mochten aanraken; en allen die Hem aanraakten, werden gezond.
