#Markus 2
1. En na *enkele* dagen kwam Hij opnieuw in Kapernaüm; en men hoorde dat Hij thuis was.
2. En meteen verzamelden zich *daar* velen, zodat zelfs de *ruimte* bij de deur *hen* niet meer kon bevatten; en Hij sprak het Woord tot hen.
3. Er kwamen ook *enigen* naar Hem toe die een verlamde brachten, door vier *mannen* gedragen.
4. En omdat zij niet bij Hem konden komen vanwege de menigte, verwijderden zij de dakbedekking *boven de plaats* waar Hij was; en nadat zij *het dak* opengebroken hadden, lieten zij de ligmat waarop de verlamde lag, neer.
5. En toen Jezus hun geloof zag, zei Hij tegen de verlamde: Zoon, uw zonden zijn u vergeven.
6. En er zaten daar enigen van de schriftgeleerden, en *die* overlegden in hun hart:
7. Waarom spreekt Deze op die manier *gods*lasteringen? Wie kan zonden vergeven dan God alleen?
8. En Jezus, Die meteen in Zijn geest onderkende dat zij zo bij zichzelf overlegden, zei tegen hen: Waarom overlegt u deze dingen in uw hart?
9. Wat is gemakkelijker, tegen de verlamde te zeggen: De zonden zijn u vergeven, of te zeggen: Sta op, neem uw ligmat op en ga lopen?
10. Maar opdat u zult weten dat de Zoon des mensen macht heeft op de aarde zonden te vergeven (zei Hij tegen de verlamde):
11. Ik zeg u: Sta op, neem uw ligmat op en ga naar uw huis.
12. En hij stond meteen op, en nadat hij de ligmat opgenomen had, ging hij voor het oog van allen naar buiten, zodat zij allen buiten zichzelf waren en God verheerlijkten en zeiden: Wij hebben *nog* nooit zoiets gezien!
13. En Hij vertrok weer naar de zee; en heel de menigte kwam naar Hem toe, en Hij onderwees hen.
14. En Hij ging verder en zag Levi, *de zoon* van Alfeüs, in het tolhuis zitten en zei tegen hem: Volg Mij! En hij stond op en volgde Hem.
15. En het gebeurde, toen Hij in diens huis aanlag, dat ook veel tollenaars en zondaars met Jezus en Zijn discipelen aanlagen; want zij waren met velen en waren Hem gevolgd.
16. En toen de schriftgeleerden en de Farizeeën Hem zagen eten met de tollenaars en zondaars, zeiden zij tegen Zijn discipelen: Waarom eet en drinkt Hij met de tollenaars en zondaars?
17. En toen Jezus *dat* hoorde, zei Hij tegen hen: Wie gezond zijn, hebben geen dokter nodig, maar wie ziek zijn. Ik ben niet gekomen om rechtvaardigen tot bekering te roepen, maar zondaars.
18. En de discipelen van Johannes en van de Farizeeën vastten; en zij kwamen en zeiden tegen Hem: Waarom vasten de discipelen van Johannes en van de Farizeeën *wel* en *waarom* vasten Uw discipelen niet?
19. En Jezus zei tegen hen: De bruiloftsgasten kunnen toch niet vasten terwijl de Bruidegom bij hen is? Zolang zij de Bruidegom bij zich hebben, kunnen zij niet vasten,
20. maar de dagen zullen komen dat de Bruidegom van hen weggenomen zal zijn, en dan, in die dagen, zullen zij vasten.
21. En niemand naait een lap niet-gekrompen stof op een oud bovenkleed; anders scheurt de nieuwe aangenaaide lap *iets* af van het oude *bovenkleed* en ontstaat er een ergere scheur.
22. Ook doet niemand nieuwe wijn in oude *leren* zakken; anders doet de nieuwe wijn de zakken barsten en stroomt de wijn eruit en gaan de zakken verloren; maar nieuwe wijn moet men in nieuwe zakken doen.
23. En het gebeurde dat Hij op een sabbat door de korenvelden ging; en Zijn discipelen begonnen onder het lopen aren te plukken.
24. En de Farizeeën zeiden tegen Hem: Zie, waarom doen zij op de sabbat *iets* wat niet geoorloofd is?
25. En Hij zei tegen hen: Hebt u nooit gelezen wat David deed toen hij in nood verkeerde, en hij honger had, en zij die bij hem *waren*?
26. Hoe hij het huis van God binnengegaan is ten tijde van Abjathar, de hogepriester, en de toonbroden gegeten heeft, die niemand mag eten behalve de priesters, en *ze* ook gegeven heeft aan hen die bij hem waren?
27. En Hij zei tegen hen: De sabbat is gemaakt ter wille van de mens, niet de mens ter wille van de sabbat.
28. Daarom, de Zoon des mensen is Heere, óók van de sabbat.
