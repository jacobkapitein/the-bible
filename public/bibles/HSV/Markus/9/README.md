#Markus 9
1. En Hij zei tegen hen: Voorwaar, Ik zeg u dat er sommigen zijn van hen die hier staan, die de dood niet zullen proeven voordat zij gezien zullen hebben dat het Koninkrijk van God met kracht gekomen is.
2. En na zes dagen nam Jezus Petrus en Jakobus en Johannes met Zich mee en bracht hen apart op een hoge berg, alleen *hen*; en Hij werd voor hun ogen van gedaante veranderd.
3. En Zijn kleren werden blinkend, zeer wit, als sneeuw, zo wit als geen wolbewerker op aarde *ze* kan maken.
4. En aan hen verscheen Elia met Mozes en zij spraken met Jezus.
5. En Petrus antwoordde en zei tegen Jezus: Rabbi, het is goed dat wij hier zijn; en laten wij drie tenten maken, voor U één en voor Mozes één en voor Elia één.
6. Hij wist namelijk niet wat hij zei, want zij waren zeer bevreesd.
7. En er kwam een wolk, die hen overschaduwde, en uit de wolk kwam een stem, die zei: Dit is Mijn geliefde Zoon, luister naar Hem!
8. En plotseling, terwijl zij om zich heen keken, zagen zij niemand meer bij zich dan Jezus alleen.
9. En toen zij van de berg afdaalden, gebood Hij hun dat zij niemand vertellen zouden wat zij gezien hadden, voordat de Zoon des mensen uit de doden zou zijn opgestaan.
10. En zij hielden dit woord vast en stelden onder elkaar de vraag wat dat was, uit de doden opstaan.
11. En zij vroegen Hem: Waarom zeggen de schriftgeleerden dat Elia eerst moet komen?
12. En Hij antwoordde hun: Elia zal wel eerst komen en alles herstellen; en het *zal geschieden* zoals geschreven is over de Zoon des mensen, dat Hij veel lijden zal en veracht worden.
13. Maar Ik zeg u dat Elia ook gekomen is en ze hebben met hem gedaan alles wat ze wilden, zoals over hem geschreven staat.
14. En toen Hij bij de discipelen gekomen was, zag Hij een grote menigte om hen heen en *enige* schriftgeleerden, die met hen aan het redetwisten waren.
15. En meteen toen heel de menigte Hem zag, waren zij ontdaan, en zij snelden naar Hem toe en begroetten Hem.
16. En Hij vroeg aan de schriftgeleerden: Waarom redetwist u met hen?
17. En iemand uit de menigte antwoordde: Meester, ik heb mijn zoon, die een geest heeft *die maakt* dat hij niet kan spreken, bij U gebracht.
18. En waar hij hem ook aangrijpt, werpt hij hem tegen de grond, en het schuim staat hem op de mond en hij knarst met zijn tanden en verstijft; en ik heb tegen Uw discipelen gezegd dat zij hem moesten uitdrijven, maar zij konden het niet.
19. En Hij antwoordde hem en zei: O ongelovig geslacht, hoelang zal Ik nog bij u zijn? Hoelang zal Ik u nog verdragen? Breng hem bij Mij.
20. En zij brachten hem bij Hem; en toen hij Hem zag, deed de geest hem meteen stuiptrekken; en hij viel op de grond en wentelde zich met schuim op de mond.
21. En Hij vroeg aan zijn vader: Hoelang is het *al* dat dit hem overkomt? En hij zei: Van jongs af aan.
22. En vaak heeft hij hem ook in het vuur en in het water geworpen om hem om te brengen; maar als U iets kunt, wees dan met innerlijke ontferming bewogen over ons en help ons.
23. En Jezus zei tegen hem: Als u kunt geloven, alle dingen zijn mogelijk voor wie gelooft.
24. En meteen riep de vader van het kind onder tranen: Ik geloof, Heere! Kom mijn ongeloof te hulp.
25. En toen Jezus zag dat de menigte samenstroomde, bestrafte Hij de onreine geest en zei tegen hem: Geest *die maakt dat* men niet kan spreken en die doof *maakt*, Ik beveel u: ga uit hem weg en kom niet meer in hem *terug*!
26. En onder geschreeuw en hevig stuiptrekken ging hij uit *hem* weg; en *de jongen* werd als een dode, zodat velen zeiden dat hij gestorven was.
27. En Jezus pakte hem bij de hand en richtte hem op; en hij stond op.
28. En toen Hij in huis gegaan was, *en zij* alleen *waren*, vroegen Zijn discipelen Hem: Waarom hebben wij hem niet kunnen uitdrijven?
29. En Hij zei tegen hen: Dit soort kan nergens *anders* door uitgaan dan door bidden en vasten.
30. En zij vertrokken vandaar en reisden door Galilea; en Hij wilde niet dat iemand het zou weten.
31. Want Hij gaf onderwijs aan Zijn discipelen en zei tegen hen: De Zoon des mensen zal overgeleverd worden in de handen van mensen en zij zullen Hem doden, en nadat Hij gedood is, zal Hij op de derde dag opstaan.
32. Maar zij begrepen dat woord niet en zij waren bevreesd Hem *ernaar* te vragen.
33. En Hij kwam in Kapernaüm en toen Hij thuisgekomen was, vroeg Hij hun: Waarover had u het met elkaar onderweg?
34. Maar zij zwegen, want zij hadden onderweg een woordenwisseling met elkaar gehad over wie de belangrijkste *was*.
35. En Hij ging zitten, riep de twaalf en zei tegen hen: Als iemand de eerste wil zijn, moet hij de laatste van allen zijn en een dienaar van allen.
36. En Hij nam een kind, zette dat in hun midden en omarmde het, en Hij zei tegen hen:
37. Wie een van zulke kinderen ontvangt in Mijn Naam, die ontvangt Mij; en wie Mij ontvangt, die ontvangt niet Mij, maar Hem Die Mij gezonden heeft.
38. En Johannes antwoordde Hem: Meester, wij hebben iemand gezien die demonen uitdreef in Uw Naam, *iemand* die ons niet volgt; en wij hebben het hem verboden, omdat hij ons niet volgt.
39. Maar Jezus zei: Verbied *het* hem niet, want er is niemand die een kracht doen zal in Mijn Naam en kort daarna kwaad van Mij zal kunnen spreken.
40. Want wie niet tegen ons is, die is voor ons.
41. Want wie u een beker water te drinken zal geven in Mijn Naam omdat u *discipelen* van Christus bent, voorwaar, Ik zeg u: hij zal zijn loon beslist niet verliezen.
42. En wie een van deze kleinen, die in Mij geloven, doet struikelen, het zou beter voor hem zijn dat er een molensteen om zijn hals gedaan en hij in de zee geworpen werd.
43. En als uw hand u doet struikelen, hak hem *dan* af; het is beter voor u verminkt het leven in te gaan dan met twee handen heen te gaan in de hel, in het onuitblusbare vuur,
44. waar hun worm niet sterft en het vuur niet uitgeblust wordt.
45. En als uw voet u doet struikelen, hak hem *dan* af; het is beter voor u kreupel het leven in te gaan dan met twee voeten geworpen te worden in de hel, in het onuitblusbare vuur,
46. waar hun worm niet sterft en het vuur niet uitgeblust wordt.
47. En als uw oog u doet struikelen, werp het *dan* uit; het is beter voor u met één oog het Koninkrijk van God in te gaan dan met twee ogen in het helse vuur geworpen te worden,
48. waar hun worm niet sterft en het vuur niet uitgeblust wordt.
49. Want iedereen zal met vuur gezouten worden en ieder offer zal met zout gezouten worden.
50. Het zout is goed, maar als het zout zoutloos wordt, waarmee zult u het smakelijk maken? Heb zout in uzelf en leef met elkaar in vrede.
