#Filemon 1
1. Paulus, een gevangene van Christus Jezus, en Timothe√ºs, de broeder, aan Filemon, de geliefde en onze medearbeider,
2. en aan Appia, de geliefde, en aan Archippus, onze medestrijder, en aan de gemeente, *die* bij u thuis *samenkomt*:
3. genade *zij* u en vrede van God, onze Vader, en van de Heere Jezus Christus.
4. Ik dank mijn God, terwijl ik steeds in mijn gebeden aan u denk.
5. Ik hoor namelijk over uw liefde tot en het geloof dat u in de Heere Jezus hebt, en *over uw liefde* voor alle heiligen.
6. Moge uw gemeenschap in het geloof zich krachtig openbaren in de kennis van al het goede dat in u is met betrekking tot Christus Jezus,
7. want wij beleven veel vreugde en troost aan uw liefde, omdat de heiligen innerlijk door u verkwikt zijn, broeder!
8. Daarom, hoewel ik in Christus grote vrijmoedigheid heb om u te bevelen wat u behoort te doen,
9. spoor ik u *veel* liever aan door de liefde, omdat *ik*, Paulus, een oud man ben en nu ook een gevangene van Jezus Christus.
10. Ik doe een beroep op u ten behoeve van mijn zoon, die ik heb voortgebracht *toen ik* in boeien *geslagen was*, *namelijk* Onesimus.
11. Hij was voorheen voor u van geen nut, maar nu is hij voor u en voor mij van veel nut. Ik heb hem teruggestuurd.
12. Neem *dan* hem, met wie ik innig verbonden ben, *weer* aan.
13. Ik had hem wel bij mij willen houden, opdat hij mij, die in de boeien zit ter wille van het Evangelie, namens u zou dienen.
14. Maar ik heb zonder uw goedvinden niets willen doen, opdat uw weldaad niet gedwongen maar vrijwillig *bewezen* zou worden.
15. Want hij is wellicht daarom enige tijd *van u* gescheiden geweest, opdat u hem voor eeuwig zou terughebben,
16. niet meer als een slaaf, maar *als* meer dan een slaaf, *namelijk* een geliefde broeder. *Was hij dat* in het bijzonder voor mij, hoeveel te meer *zal hij het* voor u *zijn*, zowel in het vlees als in de Heere.
17. Als u mij dus houdt voor een medegelovige, aanvaard hem *dan* zoals *u het* mij *zou doen*.
18. En als hij u in iets onrecht aangedaan heeft of u iets schuldig is, breng dat mij in rekening.
19. Ik, Paulus, heb het eigenhandig geschreven. Ik zal betalen, om niet te zeggen dat u ook uzelf aan mij schuldig bent.
20. Ja, broeder, laat mij *dit* voordeel van u hebben in de Heere. Verkwik mij innerlijk in de Heere.
21. Ik heb aan u geschreven, omdat ik vertrouw op uw gehoorzaamheid. En ik weet dat u nog meer zult doen dan wat ik zeg.
22. En maak tevens voor mij een plaats gereed waar ik kan verblijven, want ik hoop door uw gebeden aan u geschonken te worden.
23. U groeten Epafras, mijn medegevangene in Christus Jezus,
24. Markus, Aristarchus, Demas *en* Lukas, mijn medearbeiders.
25. De genade van onze Heere Jezus Christus *zij* met uw geest. Amen.
