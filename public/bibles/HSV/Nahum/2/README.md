#Nahum 2
1. De verstrooier trekt tegen u op! Bewaak de vesting, houd de weg in het oog, sterk de lendenen, zet al uw kracht in! 
2. Voorzeker, de HEERE zal de glorie van Jakob herstellen, zoals de glorie van Israël; want plunderaars hebben hen geplunderd en hun wijnranken te gronde gericht. 
3. Het schild van zijn helden is rood geverfd, de dappere mannen zijn in karmozijnrood gekleed. De strijdwagens *schitteren als* in het vuur van fakkels op de dag dat hij zich gereed maakt, en de lansen worden geschud. 
4. De strijdwagens razen door de straten, ze jagen over de pleinen. Hun uiterlijk is als fakkels, als bliksemflitsen schieten ze heen en weer. 
5. Hij denkt aan zijn machtigen - struikelen zullen zij in hun wegen - zij haasten zich naar haar muur en het stormdak wordt gereedgemaakt. 
6. De poorten van de rivieren worden opengedaan; het paleis smelt weg. 
7. Dit staat vast: zij wordt ontbloot, zij wordt opgebracht, terwijl haar slavinnen klagen zoals het koeren van duiven, terwijl zij zich op de borst slaan. 
8. Ninevé is, vanaf de dagen *dat* het *bestaat*, als een watervijver, maar *nu* slaan zij op de vlucht! Blijf staan, blijf staan! Maar niemand keert zich om. 
9. Roof zilver, roof goud! Er *komt* geen einde aan de voorraad: de rijkdom aan allerlei kostbare voorwerpen! 
10. Leeg, leeggeplunderd, verwoest, het hart smelt weg en de knieën knikken, pijnscheuten zijn in al de lendenen en de gezichten van hen allen verschieten van kleur. 
11. Waar is *nu* de verblijf*plaats* van de leeuwen, de open plaats voor de jonge leeuwen, waar leeuw, leeuwin *en* leeuwenwelp rondgaan en niemand *ze* schrik aanjaagt? 
12. De leeuw verscheurde genoeg voor zijn welpen en wurgde voor zijn leeuwinnen, vulde zijn holen met prooi, zijn verblijf*plaatsen* met het verscheurde. 
13. Zie, Ik zál u, spreekt de HEERE van de legermachten: Ik zal haar strijdwagens in rook doen *opgaan en* verbranden, en het zwaard zal uw jonge leeuwen verteren. Ik zal uw prooi uitroeien van de aarde, en de stem van uw gezanten zal niet meer gehoord worden.
