#1 Samuel 18
1. Het gebeurde, toen *David* met Saul uitgesproken was, dat Jonathan met hart en ziel aan David verbonden raakte. Jonathan had hem lief als zichzelf.
2. Saul nam hem diezelfde dag mee en liet hem niet terugkeren naar het huis van zijn vader.
3. Jonathan sloot een verbond met David, omdat hij hem liefhad als zichzelf.
4. Jonathan deed zijn mantel af die hij aanhad, en gaf hem aan David; ook zijn kleding, ja, tot zijn zwaard, tot zijn boog en tot zijn gordel toe.
5. David trok eropuit, overal waar Saul hem *naartoe* stuurde; hij gedroeg zich verstandig, en Saul stelde hem aan over de strijdbare mannen. Hij was goed in de ogen van heel het volk, en ook in de ogen van de dienaren van Saul.
6. Toen David *en zijn mannen* terugkwamen na het verslaan van de Filistijnen, gebeurde het dat de vrouwen uit al de steden van Israël met gezang en reidans koning Saul tegemoet trokken; met tamboerijnen, met blijdschap en met muziekinstrumenten.
7. Terwijl de vrouwen huppelden, zongen zij in beurtzang: Saul heeft zijn duizenden verslagen, maar David zijn tienduizenden!
8. Toen ontstak Saul *in woede*; die woorden waren namelijk kwalijk in zijn ogen. Hij zei: Ze hebben er aan David tienduizend gegeven, maar mij hebben ze er *maar* duizend gegeven; het koninkrijk zal zeker nog *eens* voor hém zijn!
9. Vanaf die dag hield Saul David in het oog.
10. De volgende dag gebeurde het dat de boze geest van God *weer* vaardig werd over Saul, en hij raakte binnenshuis in geestvervoering. David tokkelde *op de harp* zoals elke dag. Nu had Saul een speer in zijn hand,
11. en Saul wierp de speer en zei: Ik zal David aan de wand spietsen, maar David ontweek hem tot tweemaal toe.
12. Saul was bevreesd voor David, want de HEERE was met hem, en Hij was van Saul geweken.
13. Daarom deed Saul *David* van zich weggaan, en stelde hij hem aan tot bevelhebber over duizend, zodat hij voor het volk uit *ten strijde* trok en *weer* terugkeerde.
14. David gedroeg zich verstandig op al zijn wegen, en de HEERE was met hem.
15. Toen Saul zag dat hij zich heel verstandig gedroeg, was hij bevreesd voor hem.
16. Maar heel Israël en Juda hielden van David, want hij trok voor hen uit *ten strijde* en keerde *weer* terug.
17. Daarom zei Saul tegen David: Zie, mijn oudste dochter Merab; haar zal ik u tot vrouw geven. Alleen, wees voor mij een dappere zoon, en voer de strijd van de HEERE. Want Saul dacht: Laat niet mijn hand tegen hem zijn, maar laat de hand van de Filistijnen tegen hem zijn.
18. Maar David zei tegen Saul: Wie ben ik, wat is mijn leven, *en wat is* het geslacht van mijn vader in Israël, dat ik de schoonzoon van de koning zou worden?
19. In de tijd dat men Merab, de dochter van Saul, aan David zou geven, gebeurde het echter dat zij aan Adriël uit Mehola tot vrouw gegeven werd.
20. Maar Michal, de dochter van Saul, hield van David. Toen dat aan Saul werd verteld, was dat een goede zaak in zijn ogen.
21. Saul zei: Ik zal haar aan hem geven. Dan zal zij hem tot een valstrik zijn en dan zal de hand van de Filistijnen tegen hem zijn. Daarom zei Saul tegen David: Door de andere *dochter* kun je vandaag mijn schoonzoon worden.
22. Saul gebood zijn dienaren: Zeg in het geheim tegen David: Zie, de koning is u genegen, en al zijn dienaren houden van u, word daarom de schoonzoon van de koning.
23. De dienaren van Saul spraken deze woorden ten aanhoren van David. Toen zei David: Is het gering in uw ogen dat ik de schoonzoon van de koning zou worden, terwijl ik een arm en gering man ben?
24. De dienaren van Saul vertelden het hem. Ze zeiden: Deze woorden heeft David gesproken.
25. Toen zei Saul: Jullie moeten dit tegen David zeggen: De koning vindt geen vreugde in een bruidsschat, maar *wel* in honderd voorhuiden van Filistijnen, om zich op de vijanden van de koning te wreken. Want Saul dacht David door de hand van de Filistijnen te laten vallen *in de strijd*.
26. Zijn dienaren vertelden David deze woorden. Toen was het in de ogen van David een goede zaak om schoonzoon van de koning te worden. En de dagen waren nog niet voorbij
27. of David stond op. Hij en zijn mannen gingen *op weg* en doodden onder de Filistijnen tweehonderd man. David bracht hun voorhuiden, en men leverde het volledige *aantal* bij de koning af, zodat hij schoonzoon van de koning kon worden. Toen gaf Saul hem zijn dochter Michal tot vrouw.
28. Saul zag en merkte dat de HEERE met David was en dat Michal, de dochter van Saul, van hem hield.
29. Toen werd Saul nog meer bevreesd voor David; en Saul was een vijand voor David, al *zijn* dagen.
30. Als de vorsten van de Filistijnen *ten strijde* trokken, gebeurde het dat David, zo dikwijls als zij *ten strijde* trokken, voorspoediger was dan al de *andere* dienaren van Saul, zodat zijn naam in hoge achting was.
