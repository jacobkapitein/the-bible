#Genesis 21
1. De HEERE nu zag om naar Sara zoals Hij gezegd had; de HEERE deed bij Sara zoals Hij gesproken had.
2. Sara werd zwanger en baarde Abraham een zoon in zijn ouderdom, op de vastgestelde tijd die God hem genoemd had.
3. Abraham gaf zijn zoon die hem geboren was, die Sara hem gebaard had, de naam Izak.
4. En Abraham besneed zijn zoon Izak, toen die acht dagen oud was, zoals God hem geboden had.
5. Abraham was honderd jaar oud, toen zijn zoon Izak hem geboren werd.
6. Sara zei: God heeft mij doen lachen; ieder die het hoort, zal met mij *mee*lachen.
7. Verder zei zij: Wie zou Abraham hebben *durven* zeggen: Sara heeft zonen de borst gegeven? Voorzeker, ik heb een zoon gebaard in zijn ouderdom.
8. Het kind werd groot en werd van de borst genomen. Op de dag dat Izak van de borst af was, richtte Abraham een grote maaltijd aan.
9. En Sara zag dat de zoon die Hagar, de Egyptische, Abraham gebaard had, aan het spotlachen was.
10. Toen zei zij tegen Abraham: Jaag deze slavin en haar zoon weg, want de zoon van deze slavin zal niet met mijn zoon, met Izak, erven.
11. Deze woorden waren volstrekt kwalijk in de ogen van Abraham, vanwege zijn zoon.
12. Maar God zei tegen Abraham: Laat *deze zaak* met betrekking tot de jongen en uw slavin niet kwalijk zijn in uw ogen. Bij alles wat Sara u zegt, luister naar haar stem, want *alleen het nageslacht* van Izak zal uw nageslacht genoemd worden.
13. Maar ik zal ook de zoon van deze slavin tot een volk maken, omdat hij uw nageslacht is.
14. Toen stond Abraham 's morgens vroeg op, nam brood en een zak met water, gaf die aan Hagar en legde die op haar schouder. *Hij gaf haar* ook het kind en stuurde haar weg. Zij ging op weg en dwaalde rond in de woestijn van Berseba.
15. Toen het water uit de zak op was, wierp zij het kind onder een van de struiken.
16. Zij ging op een afstand zitten, zo ver als men met een boog kan schieten, want zij zei: Laat ik het kind niet zien sterven. Terwijl zij op een afstand zat, begon ze luid te huilen.
17. Toen hoorde God de stem van de jongen en de Engel van God riep tot Hagar vanuit de hemel en zei tegen haar: Wat is er met u, Hagar? Wees niet bevreesd, want God heeft naar de stem van de jongen, die daar ligt, geluisterd.
18. Sta op, til de jongen overeind en houd hem met uw hand *goed* vast, want Ik zal hem tot een groot volk maken.
19. God opende toen haar ogen, zodat zij een waterput zag. Zij liep *ernaartoe*, vulde de zak met water en gaf de jongen te drinken.
20. God was met de jongen en hij werd groot. Hij woonde in de woestijn en werd boogschutter.
21. Hij woonde in de woestijn Paran en zijn moeder nam een vrouw voor hem uit het land Egypte.
22. En het gebeurde in die tijd dat Abimelech, met Pichol, zijn legerbevelhebber, tegen Abraham zei: God is met u bij alles wat u doet.
23. Nu dan, zweer mij hier bij God, dat u mij, mijn zoon, of mijn kleinzoon niet bedriegen zult. In overeenstemming met de goedertierenheid die ik u bewezen heb, moet u mij en het land, waarin u als vreemdeling verblijft, *goedertierenheid* bewijzen.
24. Abraham zei: Ik zweer *het*.
25. Maar Abraham wees Abimelech *eerst* terecht over een waterput die de dienaren van Abimelech *hem* met geweld afgenomen hadden.
26. Abimelech zei daarop: Ik weet niet wie dit gedaan heeft; bovendien hebt u het ook zelf niet *eerder* aan mij verteld, en heb ik er ook zelf niet *eerder* van gehoord dan vandaag.
27. Toen nam Abraham kleinvee en runderen en gaf die aan Abimelech en zij beiden sloten een verbond.
28. Maar Abraham zette zeven ooilammeren van het kleinvee apart.
29. Toen zei Abimelech tegen Abraham: Wat betekenen die zeven ooilammeren *hier*, die u apart gezet hebt?
30. Hij zei: U moet die zeven ooilammeren uit mijn hand aannemen, zodat het voor mij als bewijs zal dienen dat ik deze put gegraven heb.
31. Daarom noemde men die plaats Berseba, want zij beiden hebben daar *een eed* gezworen.
32. Zo sloten zij een verbond in Berseba. Daarna stond Abimelech op, met Pichol, zijn legerbevelhebber, en keerden zij terug naar het land van de Filistijnen.
33. En *Abraham* plantte een tamarisk in Berseba, en hij riep daar de Naam van de HEERE, de eeuwige God, aan.
34. Abraham verbleef vele dagen als vreemdeling in het land van de Filistijnen.
