#Genesis 41
1. En het gebeurde, na verloop van twee volle jaren, dat de farao droomde, en zie, hij stond aan de Nijl.
2. En zie, uit de Nijl kwamen zeven koeien op, mooi van uiterlijk en vet van vlees, en ze graasden in het rietgras.
3. Maar zie, na hen kwamen uit de Nijl zeven *andere* koeien op, lelijk van uiterlijk en mager van vlees, en ze gingen bij de *andere* koeien aan de oever van de Nijl staan.
4. En de koeien *die* lelijk van uiterlijk en mager van vlees *waren*, aten de zeven koeien *die* mooi van uiterlijk en vet *waren* op. Toen werd de farao wakker.
5. Daarna sliep hij *weer* in en droomde voor de tweede maal. En zie, zeven aren kwamen op in één halm, dik en mooi.
6. En zie, daarna kwamen er zeven dunne en door de oostenwind verschroeide aren op.
7. De dunne aren verslonden de zeven dikke en volle aren. Toen werd de farao wakker, en zie, het was een droom!
8. En het gebeurde de *volgende* morgen dat zijn geest verontrust was. Hij stuurde *boden* en *liet* al de magiërs van Egypte en al zijn wijzen roepen, en de farao vertelde hun zijn droom. Er was echter niemand die hem aan de farao kon uitleggen.
9. Toen zei het hoofd van de schenkers tegen de farao: Vandaag moet ik mijn zonden in herinnering brengen.
10. De farao was indertijd erg kwaad op zijn dienaren en liet mij in hechtenis nemen in het huis van het hoofd van de lijfwacht, mij en het hoofd van de bakkers.
11. In dezelfde nacht hadden wij *allebei* een droom, ik en hij; wij hadden elk onze *eigen* droom met zijn *eigen* betekenis.
12. En er was daar een Hebreeuwse jongen bij ons, een slaaf van het hoofd van de lijfwacht. Wij vertelden ze aan hem, en hij legde onze dromen aan ons uit; aan ieder *van ons* legde hij zijn *eigen* droom uit.
13. En zoals hij *ze* ons uitlegde, zo is het gebeurd: mij heeft *de farao* in mijn ambt hersteld en hem heeft hij opgehangen.
14. Toen stuurde de farao *boden* en *liet* Jozef roepen. Zij haalden hem snel uit de kerker; men schoor hem, verwisselde zijn kleren, en hij kwam bij de farao.
15. De farao zei tegen Jozef: Ik heb een droom gehad, en er is niemand die hem kan uitleggen, maar ik heb over u horen zeggen dat u, *als* u een droom hoort, hem kunt uitleggen.
16. Jozef antwoordde de farao: Dat is niet aan mij, *maar* God zal antwoorden *wat* het welzijn van farao *dient*.
17. Toen sprak de farao tot Jozef: Zie, in mijn droom stond ik aan de oever van de Nijl.
18. En zie, uit de Nijl kwamen zeven koeien op, vet van vlees en mooi van gestalte, en ze graasden in het rietgras.
19. Maar zie, na hen kwamen er zeven andere koeien op, zwak, zeer lelijk van gestalte en mager van vlees. Ik heb in heel het land Egypte *nog* nooit zoiets lelijks gezien.
20. Die magere en lelijke koeien aten die zeven eerste, vette koeien op.
21. Die kwamen in hun buik, maar het was niet te merken dat ze in hun buik waren gekomen, want hun uiterlijk was *even* lelijk als in het begin. Toen werd ik wakker.
22. Vervolgens zag ik in mijn droom, en zie, zeven aren kwamen op in één halm, vol en mooi.
23. En zie, daarna kwamen er zeven dorre, dunne, door de oostenwind verschroeide aren op.
24. En de zeven dunne aren verslonden die zeven mooie aren. Dit heb ik ook tegen de magiërs gezegd, maar er was niemand die mij *de betekenis* kon vertellen.
25. Toen zei Jozef tegen de farao: De dromen van de farao zijn één. God heeft de farao bekendgemaakt wat Hij gaat doen.
26. Die zeven mooie koeien betekenen zeven jaren, die zeven mooie aren betekenen ook zeven jaren; de dromen zijn één.
27. Die zeven magere en lelijke koeien, die na hen opkwamen, zijn zeven jaren; die zeven lege, door de oostenwind verschroeide aren zullen zeven jaren van honger zijn.
28. Dit is het woord dat ik *zojuist* tot de farao gesproken heb: God heeft aan de farao laten zien wat Hij gaat doen.
29. Zie, de komende zeven jaren zal er in heel het land Egypte een grote overvloed zijn.
30. Maar daarna zullen er zeven jaren van hongersnood aanbreken; dan zal al die overvloed in het land Egypte vergeten zijn, en de honger zal het land verwoesten.
31. Ook zal er niets *meer* van de overvloed te merken zijn in het land, vanwege de honger die daarna zal komen, want die zal zeer zwaar zijn.
32. Dat de farao deze droom twee keer gekregen heeft, is omdat de zaak bij God vaststaat en God Zich haast om die uit te voeren.
33. Nu dan, laat de farao naar een verstandige en wijze man uitzien en die over het land Egypte aanstellen.
34. Laat de farao *het volgende* doen: Laat hij opzichters over het land aanstellen en tijdens de zeven jaren van overvloed het vijfde deel van *de opbrengst van* het land Egypte opeisen.
35. Laten zij alle voedsel van deze komende goede jaren bijeenbrengen en op last van de farao *het* koren opslaan, als voedsel in de steden, en dat bewaren.
36. Dan zal dat voedsel als voorraad dienen voor het land in de zeven jaren van honger die in het land Egypte zullen komen, zodat het land niet van honger omkomt.
37. Deze woorden waren goed in de ogen van de farao en in de ogen van al zijn dienaren.
38. Daarom zei de farao tegen zijn dienaren: Zouden wij *ooit* iemand kunnen vinden als deze *man*, in wie de Geest van God is?
39. Daarop zei de farao tegen Jozef: Aangezien God u dit alles heeft bekendgemaakt, is er niemand zo verstandig en wijs als u.
40. U zult zelf over mijn huis gaan en heel mijn volk zal uw bevel eerbiedigen; alleen wat de troon betreft, zal ik meer aanzien hebben dan u.
41. Verder zei de farao tegen Jozef: Zie, ik stel u *hierbij* aan over heel het land Egypte.
42. Toen nam de farao zijn ring van zijn hand en deed hem aan Jozefs hand; hij liet hem kleren van fijn linnen aantrekken en hing een gouden keten om zijn hals.
43. Hij liet hem rijden op de tweede wagen die hij had, en ze riepen voor hem uit: Kniel! Zo stelde hij hem aan over heel het land Egypte.
44. De farao zei tegen Jozef: Ik ben de farao, maar zonder uw *goedvinden* zal in heel het land Egypte niemand zijn hand of zijn voet optillen.
45. De farao gaf Jozef de naam Zafnath Paäneah en gaf hem Asnath, de dochter van Potifera, een priester uit On, tot vrouw. En Jozef vertrok *en reisde* het land Egypte door.
46. En Jozef was dertig jaar oud, toen hij bij de farao, de koning van Egypte, in dienst trad. Toen ging Jozef bij de farao weg en trok heel het land Egypte door.
47. Het land bracht in de zeven jaren van overvloed bij handen vol op,
48. en hij bracht al het voedsel van de zeven jaren dat in het land Egypte was, bijeen en sloeg het voedsel op in de steden; het voedsel van de akkers van elke stad, die eromheen lagen, sloeg hij binnen die *stad* op.
49. Jozef sloeg zeer veel koren op, als zand van de zee, totdat men ophield met tellen, want er was geen tellen *meer* aan.
50. *Nog* voor er een jaar van honger kwam, werden bij Jozef twee zonen geboren, die Asnath, de dochter van Potifera, een priester uit On, hem baarde.
51. Jozef gaf de eerstgeborene de naam Manasse. Want, *zei hij*, God heeft mij al mijn moeite en heel mijn familie doen vergeten.
52. De tweede gaf hij de naam Efraïm. Want, *zei hij*, God heeft mij vruchtbaar doen worden in het land van mijn verdrukking.
53. Toen eindigden de zeven jaren van overvloed die er in het land Egypte geweest waren,
54. en begonnen de zeven jaren van hongersnood te komen, zoals Jozef gezegd had. Er was honger in alle landen, maar in heel het land Egypte was brood.
55. Toen ook heel het land Egypte honger kreeg, schreeuwde het volk bij de farao om brood, en de farao zei tegen alle Egyptenaren: Ga naar Jozef *en* doe wat hij u zegt.
56. Toen er honger in heel het land was, opende Jozef alle *korenschuren* en verkocht koren aan de Egyptenaren, want de honger werd sterk in het land Egypte.
57. *Uit* alle landen kwamen *ze* in Egypte bij Jozef koren kopen, want de honger was in alle landen sterk.
