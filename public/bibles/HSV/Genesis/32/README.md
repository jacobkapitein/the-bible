#Genesis 32
1. Ook Jakob ging zijns weegs en engelen van God ontmoetten hem.
2. Toen hij hen zag, zei Jakob: Dit is een leger van God! Daarom gaf hij die plaats de naam Mahanaïm.
3. En Jakob stuurde boden voor zich uit naar zijn broer Ezau, naar het land Seïr, het gebied van Edom.
4. Hij gebood hun: Dit moet u zeggen tegen mijn heer, tegen Ezau: Dit zegt uw dienaar Jakob: Ik heb als vreemdeling bij Laban gewoond en heb mij daar tot nu toe opgehouden.
5. Ik heb runderen, ezels, kleinvee, slaven en slavinnen, en ik heb *iemand* gestuurd om *dit* aan mijn heer te vertellen, opdat ik genade in uw ogen vind.
6. De boden kwamen terug bij Jakob en zeiden: Wij zijn bij uw broer, bij Ezau, aangekomen, en nu komt hij u tegemoet, met vierhonderd man bij zich.
7. Toen werd Jakob erg bevreesd en het benauwde hem. Hij verdeelde de mensen die bij hem waren, het kleinvee, de runderen en de kamelen in twee kampen,
8. want hij zei: Als Ezau bij het ene kamp aankomt en het verslaat, dan kan het overgebleven kamp ontkomen.
9. Verder zei Jakob: God van mijn vader Abraham, en God van mijn vader Izak, HEERE, Die tegen mij gezegd hebt: Keer terug naar uw land en uw familiekring, en Ik zal u weldoen -
10. ik ben te onbeduidend voor al de blijken van goedertierenheid en al de trouw die U Uw dienaar bewezen hebt. Immers, *slechts* met mijn staf ben ik de Jordaan hier overgestoken en nu ben ik tot twee kampen uitgegroeid!
11. Red mij toch uit de hand van mijn broer, uit de hand van Ezau; want ik ben bevreesd voor hem; anders zal hij komen en mij *en* de moeders *samen* met hun kinderen neerslaan!
12. U hebt immers gezegd: Ik zal u zéker weldoen en Ik zal uw nageslacht maken als het zand van de zee, dat vanwege de menigte niet geteld kan worden!
13. Hij overnachtte daar die nacht; en hij nam een *deel* van wat in zijn bezit gekomen was als geschenk voor zijn broer Ezau:
14. tweehonderd geiten en twintig bokken, tweehonderd ooien en twintig rammen,
15. dertig zogende kamelen met hun veulens, veertig koeien en tien stieren, twintig ezelinnen en tien ezels.
16. Vervolgens gaf hij ze in de hand van zijn dienaren, elke kudde apart; en hij zei tegen zijn dienaren: Steek *de beek* over, voor mij uit, en houd afstand tussen de kudden.
17. En hij gebood de eerste: Als mijn broer Ezau u tegenkomt en u vraagt: Van wie bent u? En waar gaat u heen? En van wie is deze *kudde* die *u* voor u uit *drijft*?
18. dan moet u zeggen: Dat is een geschenk van uw dienaar Jakob, gestuurd aan mijn heer Ezau; zie, hijzelf komt ook achter ons aan!
19. En hij gebood ook de tweede, de derde en allen die achter de kudden liepen: U moet op dezelfde manier tot Ezau spreken zodra u hem aantreft.
20. En u moet ook zeggen: Zie, uw dienaar Jakob *komt* achter ons aan! Want hij zei: Ik zal hem gunstig stemmen met dit geschenk, dat vóór mij uit gaat; daarna zal ik hem onder ogen komen. Misschien zal hij mij ter wille zijn.
21. Zo stak het geschenk *de beek* over, voor hem uit; hijzelf echter overnachtte die nacht in het kamp.
22. Diezelfde nacht stond hij op, nam zijn twee vrouwen, zijn twee slavinnen en zijn elf kinderen, en stak de doorwaadbare plaats van de Jabbok over.
23. Hij nam hen mee en liet hen de beek oversteken. *Alles* wat hij had, liet hij oversteken.
24. Maar Jakob bleef alleen achter, en een Man worstelde met hem, totdat de dageraad aanbrak.
25. En toen *de Man* zag dat Hij hem niet kon overwinnen, raakte Hij zijn heupgewricht aan, zodat het heupgewricht van Jakob ontwricht raakte toen Hij met hem worstelde.
26. En Hij zei: Laat Mij gaan, want de dageraad is aangebroken. Maar hij zei: Ik zal U niet laten gaan, tenzij U mij zegent.
27. En Hij zei tegen hem: Wat is uw naam? En hij antwoordde: Jakob.
28. Toen zei Hij: Uw naam zal voortaan niet meer Jakob luiden, maar Israël, want u hebt met God en met mensen gestreden, en hebt overwonnen.
29. Jakob vroeg daarop: Vertel *mij* toch Uw Naam. En Hij zei: Waarom vraagt u naar Mijn Naam? En Hij zegende hem daar.
30. En Jakob gaf die plaats de naam Pniël. Want, *zei hij*, ik heb God gezien van aangezicht tot aangezicht, en mijn leven is gered.
31. En de zon ging over hem op, toen hij door Pniël gegaan was; hij ging echter mank aan zijn heup.
32. Daarom eten de Israëlieten tot op deze dag de heupspier niet, die zich boven het heupgewricht bevindt, omdat Hij het heupgewricht van Jakob bij de heupspier had aangeraakt.
