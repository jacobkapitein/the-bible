#Genesis 14
1. In de dagen van Amrafel, de koning van Sinear, Arioch, de koning van Ellasar, Kedor-Laomer, de koning van Elam, en Tideal, de koning van de heidenvolken, gebeurde het
2. dat ze oorlog voerden tegen Bera, de koning van Sodom, tegen Birsa, de koning van Gomorra, *tegen* Sinab, de koning van Adama, *tegen* Semeber, de koning van Zeboïm en *tegen* de koning van Bela, het *tegenwoordige* Zoar.
3. Deze allen waren een verbintenis aangegaan en *trokken* op naar het Siddimdal, dat is *tegenwoordig* de Zoutzee.
4. Twaalf jaar hadden zij Kedor-Laomer gediend, maar in het dertiende jaar kwamen zij in opstand.
5. Daarom kwam Kedor-Laomer in het veertiende jaar met de koningen die bij hem waren; en zij versloegen de Refaïeten in Asteroth-Karnaïm, de Zuzieten in Ham, de Emieten in Sjave-Kiriathaïm,
6. en de Horieten in hun bergland Seïr tot aan El-Paran, dat aan de woestijn grenst.
7. Daarna keerden zij terug en kwamen in En-Mispat - het *tegenwoordige* Kades - en zij versloegen *allen in* heel het gebied van de Amalekieten, en ook de Amorieten die in Hazezon-Thamar woonden.
8. Toen trok de koning van Sodom *ten strijde* met de koning van Gomorra, de koning van Adama, de koning van Zeboïm en de koning van Bela - het *tegenwoordige* Zoar - en zij stelden zich op *voor de* strijd tegen hen in het Siddimdal,
9. tegen Kedor-Laomer, de koning van Elam, Tideal, de koning van de volken, Amrafel, de koning van Sinear, en Arioch, de koning van Ellasar; vier koningen tegen vijf.
10. Het Siddimdal nu was vol asfaltputten; de koningen van Sodom en Gomorra vluchtten en vielen daar*in*, en de overgeblevenen vluchtten naar het bergland.
11. Zij namen al de bezittingen van Sodom en Gomorra en al hun voedsel mee en trokken weg.
12. Ook namen zij Lot, de zoon van Abrams broer, en zijn bezittingen mee, en trokken weg; hij woonde namelijk in Sodom.
13. Toen kwam er iemand die ontkomen was, en vertelde het aan Abram, de Hebreeër; die woonde bij de eiken van de Amoriet Mamre, de broer van Eskol en Aner. Zij waren bondgenoten van Abram.
14. Toen Abram hoorde dat zijn broeder als gevangene weggevoerd was, bewapende hij zijn geoefende *mannen* die in zijn huis geboren waren, driehonderdachttien *man*, en hij achtervolgde hen tot aan Dan.
15. Hij verdeelde zich 's nachts tegen hen *in groepen*, hij en zijn manschappen, en versloeg hen; en hij achtervolgde hen tot aan Hoba, dat links van Damascus ligt.
16. En hij bracht alle bezittingen terug, en ook zijn broeder Lot en zijn bezittingen bracht hij terug, evenals de vrouwen en het volk.
17. Toen trok de koning van Sodom hem tegemoet, nadat hij teruggekeerd was van het verslaan van Kedor-Laomer en de koningen die bij hem waren, naar het dal Sjave, dat is het *tegenwoordige* Koningsdal.
18. En Melchizedek, de koning van Salem, bracht brood en wijn; hij was een priester van God, de Allerhoogste.
19. En hij zegende hem en zei: Gezegend zij Abram door God, de Allerhoogste, Die hemel en aarde bezit! 
20. En geloofd zij God, de Allerhoogste, Die overgeleverd heeft uw tegenstanders in uw hand!
21. De koning van Sodom zei tegen Abram: Geef mij de mensen, maar houd de bezittingen voor uzelf.
22. Maar Abram zei tegen de koning van Sodom: Ik zweer bij de HEERE, God, de Allerhoogste, Die hemel en aarde bezit,
23. dat ik niets, van draad tot schoenriem toe, ja, niets van alles wat van u is, zal nemen, zodat u niet kunt zeggen: Ik heb Abram rijk gemaakt.
24. Verre daarvan! Alleen wat de knechten gegeten hebben, en het deel van de mannen die met mij meegegaan zijn, Aner, Eskol en Mamre; laten die hun deel nemen!
