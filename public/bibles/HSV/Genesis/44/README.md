#Genesis 44
1. Hij gebood degene die over zijn huis *ging*: Vul de zakken van deze mannen met voedsel, zoveel als ze kunnen dragen, en stop ieders geld boven in zijn zak.
2. En mijn beker, de zilveren beker, moet u boven in de zak van de jongste leggen, *samen* met het geld voor zijn koren. Hij handelde in overeenstemming met de woorden van Jozef, die hij gesproken had.
3. 's Morgens, toen het licht werd, liet men de mannen gaan, hen en hun ezels.
4. Zij waren de stad uitgegaan *en nog* niet ver gekomen, toen Jozef tegen hem die over zijn huis *ging*, zei: Sta op en achtervolg die mannen. Als u ze ingehaald hebt, moet u tegen hen zeggen: Waarom hebt u kwaad voor goed vergolden?
5. Is dit niet *de beker* waaruit mijn heer drinkt en waarmee hij *dingen* met zekerheid kan waarnemen? U hebt slecht gehandeld met wat u gedaan hebt.
6. En hij haalde hen in en sprak deze woorden tot hen.
7. Zij zeiden tegen hem: Waarom spreekt mijn heer zulke woorden? Er is geen sprake van dat uw dienaren zoiets zouden doen!
8. Zie, het geld dat wij boven in onze zakken vonden, hebben wij uit het land Kanaän naar u teruggebracht! Waarom zouden wij *dan* zilver of goud stelen uit het huis van uw heer?
9. Degene van uw dienaren bij wie *de beker* gevonden wordt, moet sterven; bovendien zullen wij dan zelf slaven van mijn heer worden.
10. Daarop zei hij: Welnu dan, overeenkomstig uw woorden, zo zal het zijn. Degene bij wie hij gevonden wordt, zal mijn slaaf zijn, terwijl ú onschuldig zult zijn.
11. Zij haastten zich en ieder zette zijn zak op de grond, en ieder opende zijn zak.
12. En hij doorzocht *ze*, beginnend bij de oudste en eindigend bij de jongste; en de beker werd gevonden in de zak van Benjamin.
13. Toen scheurden zij hun kleren. Ieder laadde *alles weer* op zijn ezel en zij keerden terug naar de stad.
14. En Juda kwam met zijn broers in het huis van Jozef, die daar nog aanwezig was, en zij wierpen zich voor hem op de grond.
15. Jozef zei tegen hen: Wat is dit voor een daad die u verricht hebt? Weet u niet dat een man als ik *zoiets* met zekerheid kan waarnemen?
16. Toen zei Juda: Wat zullen wij tegen mijn heer zeggen? Wat zullen wij spreken? Waarmee kunnen wij ons rechtvaardigen? God heeft de misdaad van uw dienaren aan het licht gebracht. Zie, wij zullen slaven van mijn heer zijn, zowel wij als hij bij wie de beker gevonden is.
17. Maar hij zei: Er is geen sprake van dat ik zoiets zou doen! De man bij wie de beker gevonden is, zal mijn slaaf zijn, maar u, trek in vrede naar uw vader.
18. Toen trad Juda op hem toe en zei: Och, mijn heer, laat uw dienaar toch een woord ten aanhoren van mijn heer mogen spreken, en ontsteek niet in woede tegen uw dienaar, want u bent als de farao.
19. Mijn heer heeft aan zijn dienaren gevraagd: Hebt u *nog* een vader of een broer?
20. Toen hebben wij tegen mijn heer gezegd: Wij hebben een oude vader, en *die heeft* een kind van *zijn* ouderdom, de jongste. Zijn broer is dood, en hij is als enig *kind* van zijn moeder overgebleven, en zijn vader heeft hem lief.
21. Toen hebt u tegen uw dienaren gezegd: Breng hem naar mij toe, zodat ik mijn oog op hem kan slaan.
22. Wij zeiden toen tegen mijn heer: De jongen kan zijn vader niet verlaten, want als hij zijn vader verlaat, zal deze sterven.
23. Toen zei u tegen uw dienaren: Als uw jongste broer niet met u meetrekt, mag u mij niet meer onder ogen komen.
24. En het gebeurde, toen wij naar uw dienaar, mijn vader, getrokken waren en wij hem de woorden van mijn heer verteld hadden,
25. en onze vader zei: Keer terug, koop wat voedsel voor ons,
26. dat wij zeiden: Wij kunnen *daar* niet heentrekken. *Alleen* als onze jongste broer bij ons is, zullen wij gaan, want wij mogen die man niet *meer* onder ogen komen als onze jongste broer niet bij ons is.
27. Toen zei uw dienaar, mijn vader, tegen ons: Jullie weten dat mijn vrouw mij twee *zonen* gebaard heeft.
28. De ene is bij mij weggegaan, en ik heb gezegd: Hij is vast en zeker verscheurd; ik heb hem tot nu toe niet teruggezien.
29. Als jullie nu ook deze *zoon* van mij afnemen en hem een ongeluk overkomt, dan zullen jullie mijn grijze haar van ellende in het graf laten neerdalen.
30. En nu, als ik bij uw dienaar, mijn vader, *terug*kom zonder dat de jongen bij ons is - want hij is met hart en ziel aan hem verbonden -
31. dan zal het gebeuren dat hij zal sterven als hij ziet dat de jongen er niet *bij* is. Dan zullen uw dienaren het grijze haar van uw dienaar, onze vader, met verdriet in het graf doen neerdalen.
32. Uw dienaar heeft zich namelijk bij mijn vader borg gesteld voor de jongen, door te zeggen: Als ik hem niet bij u terugbreng, dan sta ik alle dagen bij mijn vader in de schuld.
33. En nu, laat uw dienaar toch in plaats van deze jongen de slaaf van mijn heer blijven, en laat de jongen met zijn broers gaan.
34. Hoe zou ik immers bij mijn vader *terug* kunnen keren, als de jongen niet bij mij is? Anders zou ik de ellende moeten zien die mijn vader zal treffen.
