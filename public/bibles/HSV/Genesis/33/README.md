#Genesis 33
1. Toen sloeg Jakob zijn ogen op en zag, en zie, *daar* kwam Ezau, met vierhonderd man bij zich. Hij verdeelde *zijn* kinderen over Lea, Rachel en *zijn* beide slavinnen.
2. Hij zette de slavinnen en hun kinderen vooraan, Lea en haar kinderen daarachter en Rachel en Jozef daar *weer* achter,
3. terwijl hij zelf vóór hen uit ging en zich zeven keer ter aarde neerboog, totdat hij bij zijn broer gekomen was.
4. Maar Ezau snelde hem tegemoet, omarmde hem, viel hem om de hals en kuste hem; en zij huilden.
5. Toen sloeg hij zijn ogen op en zag de vrouwen en de kinderen. Hij vroeg: Wie heb je daar bij je? *Jakob* zei: Dat zijn de kinderen die God uw dienaar in Zijn genade geschonken heeft.
6. Toen kwamen de slavinnen naar voren, zij en hun kinderen, en zij bogen zich neer.
7. Ook Lea en haar kinderen kwamen naar voren en bogen zich neer; daarna kwamen Jozef en Rachel naar voren en zij bogen zich neer.
8. Toen vroeg hij: Wat wil je met heel dat leger *dieren* dat ik ben tegengekomen? Hij zei: *Die zijn bedoeld* om genade in de ogen van mijn heer te vinden.
9. Maar Ezau zei: Ik heb veel, mijn broer. Laat wat je hebt, van jou blijven.
10. Jakob zei daarop: Nee toch, als ik toch genade in uw ogen gevonden heb, neem het geschenk uit mijn hand dan aan, want ik heb uw aangezicht gezien alsof ik het aangezicht van God zag, en u bent mij goedgezind geweest.
11. Aanvaard toch mijn geschenk, dat u gebracht is, omdat God mij dit in Zijn genade geschonken heeft, en omdat ik alles heb. Hij drong zo aan dat hij het aanvaardde.
12. *Ezau* zei: Laten wij opbreken en verdergaan, en ik zal met je meegaan.
13. Hij zei echter tegen hem: Mijn heer weet dat de kinderen zwak zijn, en dat ik zogend kleinvee en *zogende* runderen bij mij heb; als men die maar één dag opjaagt, zal al het kleinvee sterven.
14. Laat mijn heer toch vóór zijn dienaar uit gaan; ik wil op mijn gemak verdergaan, naar de gang van het vee dat vóór mij is en naar de gang van de kinderen, totdat ik bij mijn heer in Seïr kom.
15. Toen zei Ezau: Laat mij toch *enkelen* uit het volk dat bij mij is, bij je plaatsen. Maar hij zei: Waarom is dat *nodig*? Laat mij genade vinden in de ogen van mijn heer.
16. Zo ging Ezau die dag zijns weegs, terug naar Seïr.
17. Maar Jakob trok naar Sukkoth. En hij bouwde een huis voor zichzelf en maakte hutten voor zijn vee. Daarom gaf hij die plaats de naam Sukkoth.
18. Jakob kwam veilig aan *bij* de stad Sichem, die in het land Kanaän *ligt*, nadat hij uit Paddan-Aram gekomen was; en in het zicht van die stad zette hij zijn tenten op.
19. Hij kocht het stuk land waarop hij zijn tent gezet had voor honderd geldstukken van de zonen van Hemor, de vader van Sichem.
20. Hij richtte daar een altaar op en gaf het *de naam*: De God van Israël *is* God.
