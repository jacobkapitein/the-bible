#1 Petrus 1
1. Petrus, een apostel van Jezus Christus, aan de vreemdelingen in de verstrooiing in Pontus, Galatië, Kappadocië, Asia en Bithynië,
2. uitverkoren overeenkomstig de voorkennis van God de Vader, door de heiliging van de Geest, tot gehoorzaamheid en besprenkeling met het bloed van Jezus Christus: moge genade en vrede voor u vermeerderd worden.
3. Geprezen zij de God en Vader van onze Heere Jezus Christus, Die ons, overeenkomstig Zijn grote barmhartigheid, opnieuw geboren deed worden tot een levende hoop, door de opstanding van Jezus Christus uit de doden,
4. tot een onvergankelijke, onbevlekte en onverwelkbare erfenis, die in de hemelen bewaard wordt voor u.
5. U wordt *immers* door de kracht van God bewaakt door het geloof tot de zaligheid, die gereedligt om geopenbaard te worden in de laatste tijd.
6. Daarin verheugt u zich, ook al wordt u nu voor een korte *tijd* - als het nodig is - bedroefd door allerlei verzoekingen,
7. opdat de beproeving van uw geloof - die van groter waarde is dan die van goud, dat vergaat en door het vuur beproefd wordt - mag blijken te zijn tot lof en eer en heerlijkheid, bij de openbaring van Jezus Christus.
8. Hoewel u Hem niet gezien hebt, hebt u Hem *toch* lief. Hoewel u *Hem* nu niet ziet, maar gelooft, verheugt u zich met een onuitsprekelijke en heerlijke vreugde,
9. en verkrijgt u het einddoel van uw geloof, *namelijk* de zaligheid van *uw* zielen.
10. Naar deze zaligheid hebben de profeten, die geprofeteerd hebben over de genade die aan u *bewezen* is, gezocht en gespeurd.
11. Zij onderzochten op welke en wat voor tijd de Geest van Christus, Die in hen was, doelde, toen Hij tevoren getuigde van het lijden *dat* op Christus *komen zou*, en *ook* van de heerlijkheid daarna.
12. Aan hen werd geopenbaard dat zij niet zichzelf, maar ons dienden in de dingen die u nu verkondigd zijn door hen die u het Evangelie verkondigd hebben door de Heilige Geest, Die vanuit *de* hemel gezonden is; dingen, waarin de engelen begerig zijn zich te verdiepen.
13. Omgord daarom de lendenen van uw verstand, wees nuchter en hoop volkomen op de genade die u gebracht wordt in de openbaring van Jezus Christus.
14. Word als gehoorzame kinderen niet gelijkvormig aan de begeerten die er vroeger in *de tijd van* uw onwetendheid waren.
15. Maar zoals Hij Die u geroepen heeft, heilig is, word *zo* ook zelf heilig in heel *uw* levenswandel,
16. want er staat geschreven: Wees heilig, want Ik ben heilig.
17. En als u Hem als Vader aanroept Die zonder aanzien des persoons naar ieders werk oordeelt, wandel dan in de vreze *des Heeren*, *gedurende* de tijd van uw vreemdelingschap,
18. in de wetenschap dat u niet met vergankelijke dingen, zilver of goud, vrijgekocht bent van uw zinloze levenswandel, die *u* door de vaderen overgeleverd is,
19. maar met het kostbaar bloed van Christus, als van een smetteloos en onbevlekt Lam.
20. Hij is wel van tevoren gekend, vóór de grondlegging van de wereld, maar in de laatste tijden geopenbaard omwille van u.
21. Door Hem gelooft u in God, Die Hem opgewekt heeft uit de doden en Hem heerlijkheid gegeven heeft, zodat uw geloof en hoop op God *gericht* zijn.
22. Nu u dan uw zielen gereinigd hebt in de gehoorzaamheid aan de waarheid, door de Geest, tot ongeveinsde broederliefde, heb elkaar dan vurig lief uit een rein hart,
23. u, die opnieuw geboren bent, niet uit vergankelijk, maar *uit* onvergankelijk zaad, door het levende en eeuwig blijvende Woord van God.
24. Want alle vlees is als gras en al de heerlijkheid van de mens is als een bloem in het gras. Het gras is verdord en zijn bloem is afgevallen.
25. Maar het Woord van de Heere blijft tot in eeuwigheid. En dit is het Woord dat onder u verkondigd is.
