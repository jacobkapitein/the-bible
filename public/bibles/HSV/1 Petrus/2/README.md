#1 Petrus 2
1. Leg dan af alle slechtheid, alle bedrog, huichelarij, afgunst en alle kwaadsprekerij.
2. En verlang vurig, als pasgeboren kinderen, naar de zuivere melk van het Woord, opdat u daardoor mag opgroeien,
3. indien u tenminste geproefd hebt dat de Heere goedertieren is,
4. en kom naar Hem toe *als naar* een levende steen, die wel door *de* mensen verworpen is, maar bij God uitverkoren *en* kostbaar,
5. dan wordt u ook zelf, als levende stenen, gebouwd *tot* een geestelijk huis, *tot* een heilig priesterschap, om geestelijke offers te brengen, die God welgevallig zijn door Jezus Christus.
6. Daarom staat er in de Schrift: Zie, Ik leg in Sion een hoeksteen die uitverkoren *en* kostbaar is; en: Wie in Hem gelooft, zal niet beschaamd worden.
7. Voor u dan, die gelooft, is Hij kostbaar; maar voor de ongehoorzamen *geldt*: De steen die de bouwers verworpen hebben, die is de hoeksteen geworden, en een steen des aanstoots en een struikelblok;
8. voor hen *namelijk* die zich aan het Woord stoten, door ongehoorzaam te zijn, waartoe zij ook bestemd zijn.
9. Maar u bent een uitverkoren geslacht, een koninklijk priesterschap, een heilig volk, een volk dat *God Zich* tot Zijn eigendom maakte; opdat u de deugden zou verkondigen van Hem Die u uit de duisternis geroepen heeft tot Zijn wonderbaar licht,
10. u, die voorheen geen volk was, maar nu Gods volk bent; u, die zonder ontferming was, maar nu in ontferming aangenomen bent.
11. Geliefden, ik roep *u* op als bijwoners en vreemdelingen u te onthouden van de vleselijke begeerten, die strijd voeren tegen de ziel.
12. Houd uw levenswandel onder de heidenen goed; opdat zij die *nu* van u kwaadspreken als van kwaaddoeners, door de goede werken die zij *in u* waarnemen, God verheerlijken mogen op de dag dat er naar hen omgezien wordt.
13. Onderwerp u dan omwille van de Heere aan alle menselijke orde, hetzij aan de koning, als hoogste machthebber,
14. hetzij aan de stadhouders, als *mensen* die door hem gezonden worden *tot* straf van de kwaaddoeners, maar *tot* lof van hen die goeddoen.
15. Want zo is het de wil van God, dat u door goed te doen het onverstand van de dwaze mensen de mond snoert;
16. als vrije mensen, maar niet alsof u de vrijheid hebt als een dekmantel voor slechtheid, maar als dienstknechten van God.
17. Houd iedereen in ere; heb al *uw* broeders lief; vrees God; eer de koning.
18. Huisslaven, wees *uw* meesters met alle ontzag onderdanig, niet alleen hun die goed en welwillend *zijn*, maar ook die verkeerd *handelen*.
19. Want dat is genade, als iemand om het geweten voor God dingen verdraagt die hem pijn doen, en *daarbij* ten onrechte lijdt.
20. Want wat voor roem is er als u *het* geduldig verdraagt wanneer u zondigt en *daarvoor* slagen ontvangt? Maar als u *het* geduldig verdraagt wanneer u goeddoet en *daarvoor* lijdt, is dat genade bij God.
21. Want hiertoe bent u geroepen, omdat ook Christus voor ons geleden heeft; Hij laat ons *zo* een voorbeeld na, opdat u Zijn voetsporen zou navolgen;
22. Hij, Die geen zonde gedaan heeft en in Wiens mond geen bedrog gevonden is;
23. Die, toen Hij uitgescholden werd, niet terugschold, en toen Hij leed, niet dreigde, maar het overgaf aan Hem Die rechtvaardig oordeelt;
24. Die Zelf onze zonden in Zijn lichaam gedragen heeft op het hout, opdat wij, voor de zonden dood, voor de gerechtigheid zouden leven. Door Zijn striemen bent u genezen.
25. Want u was als dwalende schapen; maar u bent nu bekeerd tot de Herder en Opziener van uw zielen.
