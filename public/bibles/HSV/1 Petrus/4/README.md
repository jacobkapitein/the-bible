#1 Petrus 4
1. Welnu, omdat Christus voor ons in het vlees geleden heeft, moet ook u zich wapenen met dezelfde gedachte: wie in het vlees geleden heeft, is opgehouden met de zonde,
2. om nu, *in* de tijd die *ons* nog overblijft in het vlees, niet meer naar de begeerten van mensen, maar naar de wil van God te leven.
3. Want wij hebben de voorgaande tijd van ons leven lang genoeg de wil van de heidenen gedaan en gewandeld in uitingen van losbandigheid, begeerten, dronkenschap, zwelgpartijen, drinkgelagen en allerlei walgelijke afgoderij.
4. Daarbij bevreemdt het hun dat u niet meeloopt in dezelfde uitbarsting van losbandigheid, en zij belasteren *u*.
5. Maar zij zullen rekenschap moeten afleggen aan Hem Die gereedstaat om de levenden en de doden te oordelen.
6. Want daartoe is aan de doden het Evangelie verkondigd, opdat zij wel geoordeeld werden naar de mens in het vlees, maar ook zouden leven naar God in de geest.
7. En het einde van alle dingen is nabij; wees daarom bezonnen en nuchter in de gebeden.
8. Maar heb voor alles vurige liefde voor elkaar, want de liefde zal een menigte van zonden bedekken.
9. Wees gastvrij voor elkaar, zonder morren.
10. Laat ieder de anderen dienen met de genadegave zoals hij die ontvangen heeft, als goede beheerders van de veelsoortige genade van God.
11. Als iemand spreekt, *dan* als *iemand die* de woorden van God *spreekt*; als iemand dient, *dan* als *iemand die dient* uit kracht die God schenkt; zodat God in alles verheerlijkt wordt door Jezus Christus. Hem komt de heerlijkheid en de kracht toe, tot in alle eeuwigheid. Amen.
12. Geliefden, laat de hitte *van de verdrukking* onder u, *die* tot uw beproeving *dient*, u niet bevreemden, alsof u *iets* vreemds overkwam.
13. Maar verblijd u naar de mate waarin u gemeenschap hebt aan het lijden van Christus, opdat u zich ook in de openbaring van Zijn heerlijkheid mag verblijden en verheugen.
14. Als u smaad wordt aangedaan om de Naam van Christus, dan bent u zalig, want de Geest van de heerlijkheid en van God rust op u. Wat hen betreft wordt Hij wel gelasterd, maar wat u betreft wordt Hij verheerlijkt.
15. Maar laat niemand van u lijden als een moordenaar of dief, of kwaaddoener, of als iemand die zich met de zaken van iemand anders bemoeit.
16. Als iemand echter als christen lijdt, laat hij zich daarvoor niet schamen, maar God in dit opzicht verheerlijken.
17. Want *nu* is het de tijd dat het oordeel begint bij het huis van God; en als het eerst bij ons *begint*, wat zal het einde zijn van hen die het Evangelie van God ongehoorzaam zijn?
18. En als de rechtvaardige nauwelijks zalig wordt, waar zal de goddeloze en de zondaar verschijnen?
19. Daarom, laten ook zij die lijden naar de wil van God, hun zielen aan *Hem*, als de getrouwe Schepper, toevertrouwen in het doen van het goede.
