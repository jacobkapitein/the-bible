#1 Petrus 3
1. Evenzo, vrouwen, wees uw eigen mannen onderdanig; opdat ook, als sommigen aan het Woord ongehoorzaam zijn, zij door de levenswandel van de vrouwen zonder woorden gewonnen mogen worden,
2. doordat zij uw reine levenswandel in de vreze *des Heeren* waarnemen.
3. Uw sieraad moet niet bestaan in iets uiterlijks: het vlechten van het haar, het dragen van gouden *sieraden* of het aantrekken van *mooie* kleren;
4. maar *uw sieraad moet zijn* de verborgen mens van het hart, met het onvergankelijke *sieraad* van een zachtmoedige en stille geest, die kostbaar is voor God.
5. Want zo tooiden zich voorheen ook de heilige vrouwen, die op God hoopten, en hun eigen mannen onderdanig waren;
6. zoals Sara Abraham gehoorzaamde en hem heer noemde. U bent kinderen van haar geworden, als u goeddoet en niet bevreesd bent voor enig ding dat *u* angst zou kunnen aanjagen.
7. Evenzo, mannen, woon met begrip met *haar* samen; geef de vrouw, als de zwakkere, *haar* eer; u bent immers ook mede-erfgenamen van de genade van het *eeuwige* leven; opdat uw gebeden niet verhinderd worden.
8. Ten slotte, wees allen eensgezind, vol medeleven, heb de broeders lief, wees barmhartig en vriendelijk.
9. Vergeld geen kwaad met kwaad of laster met laster, maar zegen daarentegen, omdat u weet dat u daartoe geroepen bent, opdat u zegen zult beÃ«rven.
10. Want wie het leven wil liefhebben en goede dagen zien, die moet zijn tong weerhouden van het kwaad, en zijn lippen van het spreken van bedrog;
11. die moet zich afkeren van het kwaad en het goede doen; die moet vrede zoeken en die najagen.
12. Want de ogen van de Heere rusten op de rechtvaardigen, en Zijn oren *zijn gericht* op hun gebed; maar het aangezicht van de Heere is tegen hen die kwaad doen.
13. En wie is het die u kwaad zal doen, als u navolgers bent van het goede?
14. Maar als u ook zou moeten lijden vanwege de gerechtigheid, dan bent u zalig. En wees niet bevreesd zoals zij bevreesd zijn, laat u niet in verwarring brengen,
15. maar heilig God, de Heere, in uw hart; en wees altijd bereid tot verantwoording aan ieder die u rekenschap vraagt van de hoop die in u is, met zachtmoedigheid en eerbied.
16. En heb een goed geweten, opdat in datgene waarin zij kwaad van u spreken als van kwaaddoeners, zij beschaamd gemaakt worden die uw goede levenswandel in Christus belasteren.
17. Want het is beter te lijden - als God dat wil - terwijl u goeddoet dan terwijl u kwaad doet.
18. Want ook Christus heeft eenmaal voor de zonden geleden, Hij, *Die* rechtvaardig *was*, voor onrechtvaardigen, opdat Hij ons tot God zou brengen. Hij is wel ter dood gebracht in het vlees, maar levend gemaakt door de Geest,
19. door Wie Hij ook, toen Hij heenging, aan de geesten in de gevangenis gepredikt heeft,
20. *namelijk* aan hen die voorheen ongehoorzaam waren, toen God in Zijn geduld *nog* eenmaal wachtte in de dagen van Noach, terwijl de ark gebouwd werd, waarin weinige - dat is acht - mensen behouden werden door het water heen.
21. Het tegenbeeld daarvan, de doop, behoudt nu ook ons. *Maar* niet als een verwijderen van het vuil van het lichaam, maar als vraag aan God van een goed geweten, door de opstanding van Jezus Christus,
22. Die aan de rechter*hand* van God is, opgevaren naar de hemel, terwijl de engelen, machten en krachten Hem onderworpen zijn.
