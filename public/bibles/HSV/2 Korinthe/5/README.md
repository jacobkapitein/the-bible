#2 Korinthe 5
1. Wij weten immers dat, wanneer ons aardse huis, *deze* tent, afgebroken wordt, wij een gebouw van God hebben, een huis niet met handen gemaakt, *maar* eeuwig in de hemelen.
2. Want in deze *tent* zuchten wij ook, en verlangen wij er vurig naar met onze woning die uit de hemel is, overkleed te worden,
3. als wij maar bekleed *en* niet naakt zullen bevonden worden.
4. Want ook wij, die in deze tent zijn, zuchten omdat we het zwaar te verduren hebben; wij willen immers niet ontkleed, maar overkleed worden, zodat het sterfelijke door het leven wordt verslonden.
5. Hij nu Die ons hiervoor heeft toegerust, is God, Die ons ook het onderpand van de Geest gegeven heeft.
6. Wij hebben dus altijd goede moed en weten dat wij, zolang wij in het lichaam inwonen, uitwonend zijn van de Heere,
7. want wij wandelen door geloof, niet door aanschouwing.
8. Maar wij hebben goede moed en wij hebben er meer behagen in om uit het lichaam uit te wonen en bij de Heere in te wonen.
9. Daarom stellen wij er ook een eer in, hetzij inwonend, hetzij uitwonend, om Hem welbehaaglijk te zijn.
10. Want wij moeten allen voor de rechterstoel van Christus openbaar worden, opdat ieder *vergelding* ontvangt voor wat hij door middel van *zijn* lichaam gedaan heeft, hetzij goed, hetzij kwaad.
11. Nu wij dus *deze* vrees voor de Heere kennen, bewegen wij *de* mensen *tot het geloof*; en voor God zijn wij openbaar geworden, maar ik hoop ook voor uw gewetens openbaar te zijn.
12. Want wij bevelen onszelf niet opnieuw bij u aan, maar wij geven u een aanleiding tot roem over ons, opdat u *iets te zeggen* zou hebben tegen hen die in het uiterlijke roemen en niet *in wat er in* het hart *leeft*.
13. Want wanneer wij buiten onszelf zijn, *dan is dat* voor God; en wanneer wij bij ons verstand zijn, *dan is dat* voor u.
14. Want de liefde van Christus dringt ons, die tot dit oordeel gekomen zijn: als EÃ©n voor allen gestorven is, dan zijn zij allen gestorven.
15. En Hij is voor allen gestorven, opdat zij die leven, niet meer voor zichzelf zouden leven, maar voor Hem Die voor hen gestorven en opgewekt is.
16. Zo kennen wij vanaf nu niemand naar het vlees; en al hebben wij Christus naar het vlees gekend, dan kennen wij *Hem* nu *zo* niet meer.
17. Daarom, als iemand in Christus is, is hij een nieuwe schepping: het oude is voorbijgegaan, zie, alles is nieuw geworden.
18. En dit alles is uit God, Die ons met Zichzelf verzoend heeft door Jezus Christus, en ons de bediening van de verzoening gegeven heeft.
19. God was het namelijk Die in Christus de wereld met Zichzelf verzoende, en aan hen hun overtredingen niet toerekende; en Hij heeft het woord van de verzoening in ons gelegd.
20. Wij zijn dan gezanten namens Christus, alsof God *Zelf* door ons smeekt. Namens Christus smeken wij: laat u met God verzoenen.
21. Want Hem Die geen zonde gekend heeft, heeft Hij voor ons *tot* zonde gemaakt, opdat wij zouden worden gerechtigheid van God in Hem.
