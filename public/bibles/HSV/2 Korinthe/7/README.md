#2 Korinthe 7
1. Omdat wij dan deze beloften hebben, geliefden, laten wij onszelf reinigen van alle bezoedeling van vlees en geest, en de heiliging volbrengen in het vrezen van God.
2. Geef ons plaats *in uw hart*. Wij hebben niemand onrecht aangedaan, wij hebben niemand te gronde gericht, wij hebben niemand uitgebuit.
3. Ik zeg *dit* niet om *u* te veroordelen, want ik heb *al* eerder gezegd dat wij zo hartelijk met u *verbonden* zijn, dat wij samen *met u* zouden willen sterven en leven.
4. Ik heb veel vrijmoedigheid tegenover u, ik heb veel te roemen over u. Ik ben vol van vertroosting *en* word overstelpt met blijdschap in al onze verdrukking.
5. Want ook toen wij in MacedoniÃ« gekomen waren, heeft ons vlees geen rust gehad, maar waren wij in alles verdrukt: van buiten waren er conflicten, van binnen vrees.
6. Maar God, Die de nederigen troost, heeft ons getroost door de komst van Titus.
7. En niet alleen door zijn komst, maar ook door de troost waarmee hij bij u getroost werd. Hij deed ons *namelijk* verslag van uw vurig verlangen, uw treuren en uw ijver voor mij, *en* zo werd ik des te meer verblijd.
8. Want al heb ik u in de brief bedroefd, ik heb er geen berouw van. Hoewel ik er wel berouw van gehad heb, want ik zie dat die brief, ook al is het voor een korte tijd, u bedroefd heeft.
9. Nu verblijd ik mij, niet omdat u bedroefd bent geweest, maar omdat u bedroefd bent geweest tot bekering. Want u bent bedroefd geweest overeenkomstig *de wil van* God, zodat u in geen enkel opzicht door ons schade hebt geleden.
10. Want de droefheid die overeenkomstig *de wil van* God is, brengt een onberouwelijke bekering tot zaligheid teweeg, maar de droefheid van de wereld brengt de dood teweeg.
11. Want zie, juist dit, dat u overeenkomstig *de wil van* God bedroefd bent geworden, wat een grote inzet heeft dat in u teweeggebracht! Ja, *wat een* verdediging, ja, *wat een* verontwaardiging, ja, *wat een* vrees, ja, *wat een* vurig verlangen, ja, *wat een* ijver, ja, *wat een* bestraffing! In alles hebt u bewezen zelf rein te zijn in deze zaak.
12. Hoewel ik u dus geschreven heb, was *dat* niet om hem die onrecht had gedaan, en ook niet om hem die onrecht was aangedaan, maar opdat onze inzet voor u openbaar zou worden bij u, in de tegenwoordigheid van God.
13. Daarom zijn wij getroost door uw vertroosting; en wij zijn des te meer verblijd over de blijdschap van Titus, omdat zijn geest door u allen is verkwikt.
14. Want als ik in enig opzicht bij hem over u geroemd heb, dan ben ik niet beschaamd geworden. Integendeel, zoals wij alles in waarheid tot u gesproken hebben, zo is ook ons roemen tegenover Titus waarheid gebleken.
15. En zijn innige gevoelens voor u zijn des te overvloediger, als hij zich de gehoorzaamheid van u allen herinnert, hoe u hem met vrees en beven hebt ontvangen.
16. Ik verblijd mij dus, omdat ik in alles op u kan vertrouwen.
