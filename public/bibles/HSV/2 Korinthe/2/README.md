#2 Korinthe 2
1. Dus dit heb ik mij voorgenomen: dat ik niet opnieuw in droefheid naar u toe zou komen.
2. Want als ik u bedroefd maak, wie is het dan die mij verblijden zal, behalve hij die door mij bedroefd is gemaakt?
3. En dit heb ik u juist geschreven, opdat ik bij mijn komst geen droefheid zou ondervinden van hen over wie ik mij moest verblijden; en ik vertrouwde van u allen dat mijn blijdschap *die* van u allen is.
4. Want in veel verdrukking en benauwdheid van hart heb ik u geschreven, onder veel tranen, niet opdat u bedroefd zou worden, maar opdat u de liefde zou leren kennen die ik overvloedig voor u heb.
5. Maar als iemand droefheid veroorzaakt heeft, *dan* heeft hij niet mij bedroefd, maar in zekere zin - opdat ik het *hem* niet te zwaar maak - u allen.
6. Voor zo iemand is die straf, die door velen is *opgelegd*, genoeg *geweest*.
7. Zodat u *hem* daarentegen liever *moet* vergeven en bemoedigen, opdat zo iemand niet misschien door al te grote droefheid wordt verteerd.
8. Daarom verzoek ik u dat u *uw* liefde voor hem *weer* bevestigt.
9. Want met dit doel heb ik ook geschreven: dat ik uw beproefdheid te weten zou komen, of u in alles gehoorzaam bent.
10. Degene wie u nu iets vergeeft, *die vergeef* ik ook; want ook ik heb, als ik *al* iets te vergeven heb, het hem vergeven omwille van u, voor het aangezicht van Christus, opdat de satan op ons geen voordeel zou behalen.
11. Want zijn gedachten zijn ons niet onbekend.
12. Toen ik nu in Troas kwam om het Evangelie van Christus *te prediken*, en *daar* een deur voor mij geopend was in de Heere, had ik geen rust voor mijn geest, omdat ik Titus, mijn broeder, niet vond,
13. maar ik nam afscheid van hen en vertrok naar MacedoniÃ«.
14. En God zij dank, Die ons in Christus altijd doet triomferen en door ons de geur van Zijn kennis op iedere plaats openbaar maakt.
15. Want wij zijn voor God een aangename geur van Christus, onder hen die zalig worden en onder hen die verloren gaan;
16. voor de laatsten een doodsgeur, *die leidt* tot *de* dood, maar voor de eersten een levensgeur, *die leidt* tot *het* leven. Maar wie is tot deze dingen bekwaam?
17. Want wij zijn niet als zo velen, die handeldrijven met het Woord van God, maar als in oprechtheid, maar als vanuit God, voor Gods aangezicht, spreken wij *het* in Christus.
