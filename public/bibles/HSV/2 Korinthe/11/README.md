#2 Korinthe 11
1. Verdroeg u mij maar enigszins in *mijn* dwaasheid; ja, verdraag mij toch!
2. Want ik beijver mij voor u met een ijver van God. Ik heb u immers ten huwelijk gegeven aan één Man om *u als* een reine maagd aan Christus voor te stellen.
3. Maar ik vrees dat, zoals de slang met zijn sluwheid Eva verleid heeft, zo misschien *ook* uw gedachten bedorven worden, weg van de eenvoud die in Christus is.
4. Want als er iemand komt die een andere Jezus predikt, die wij niet gepredikt hebben, of als u een andere geest ontvangt dan die u ontvangen hebt, of een ander Evangelie, dat u niet aangenomen hebt, dan verdraagt u *dat* best.
5. Want ik ben van mening dat ik in niets minder ben geweest dan de apostelen bij uitstek.
6. En al ben ik onbedreven in het spreken, ik ben dat niet in kennis. Integendeel, wij zijn in elk opzicht in alles onder u bekend geworden.
7. Of heb ik zonde gedaan toen ik mijzelf vernederde, opdat u verhoogd zou worden? Ik heb u immers het Evangelie van God om niet verkondigd.
8. Andere gemeenten heb ik beroofd door een vergoeding aan te nemen ten dienste van u; en toen ik bij u was en gebrek leed, ben ik niemand tot last geweest.
9. Want wat mij ontbrak, hebben de broeders die van Macedonië kwamen, aangevuld; en in alles ben ik ervoor op mijn hoede geweest u *niet* tot last te zijn, en ik zal er *ook* voor op mijn hoede blijven.
10. *Zo zeker als* de waarheid van Christus in mij is, zal deze roem over mij in de streken van Achaje niet tot zwijgen worden gebracht.
11. Waarom? Omdat ik u niet liefheb? God weet *dat ik u liefheb*!
12. Maar wat ik doe, zal ik ook *blijven* doen, opdat ik *elke* aanleiding wegneem van hen die een aanleiding zoeken om in datgene waarin zij roemen, aan ons gelijk bevonden te worden.
13. Want zulke lieden zijn valse apostelen, bedrieglijke arbeiders, die zich voordoen als apostelen van Christus.
14. En geen wonder, want de satan zelf doet zich voor als een engel van het licht.
15. Het is dus niets bijzonders als ook zijn dienaars zich voordoen als dienaars van gerechtigheid. Hun einde zal zijn naar hun werken.
16. Nogmaals zeg ik: laat niemand denken dat ik dwaas ben. En als *u* dat toch *doet*, ontvang mij *dan* ook maar als een dwaas, zodat ook ik een beetje zou mogen roemen.
17. Wat ik *nu* zeg, zeg ik niet overeenkomstig *de wil van* de Heere, maar als in dwaasheid, wanneer het gaat om dit punt van roem.
18. Omdat velen roemen naar het vlees, zal ik ook *eens* roemen.
19. Want u verdraagt met genoegen de dwazen; u bent immers *zo* wijs?
20. Want u verdraagt het, als iemand u tot slaven maakt, als iemand *u* verslindt, als iemand *het uwe* afneemt, als iemand zich *boven u* verheft, als iemand u in het gezicht slaat.
21. Tot *eigen* oneer zeg ik: wij zijn zwak geweest. Maar waarin iemand ook durf toont - ik spreek in dwaasheid - *daarin* toon ook ik durf.
22. Zijn zíj Hebreeën? Ik ook. Zijn zíj Israëlieten? Ik ook. Zijn zíj nageslacht van Abraham? Ik ook.
23. Zijn zíj dienaars van Christus? - ik spreek als een waanzinnige - ik *sta* boven *hen*; in ingespannen arbeid veel vaker, in slagen bovenmate, in gevangenissen veel vaker, vaak in doods*gevaar*.
24. Van de Joden heb ik vijfmaal de veertig min één *zweepslagen* ontvangen.
25. Driemaal ben ik met de roede gegeseld, eenmaal ben ik gestenigd, driemaal heb ik schipbreuk geleden, een *heel* etmaal heb ik in volle zee doorgebracht.
26. Op reis *was ik* vaak in gevaar door rivieren, in gevaar door rovers, in gevaar van de kant van volksgenoten, in gevaar van de kant van heidenen, in gevaar in de stad, in gevaar in de woestijn, in gevaar op zee, in gevaar onder valse broeders,
27. in inspanning en moeite, vaak in nachten zonder slaap, in honger en dorst, vaak in vasten, in koude en naaktheid.
28. Afgezien van wat van buitenaf komt, overvalt mij dagelijks de zorg voor alle gemeenten.
29. *Als* iemand zwak is, zou ík dan *omwille van hem* niet zwak zijn? Struikelt iemand, zou ík *dan* niet branden *van verontwaardiging*?
30. Als er geroemd moet worden, dan zal ik roemen in mijn zwakheid.
31. De God en Vader van onze Heere Jezus Christus, Die te prijzen is tot in eeuwigheid, weet dat ik niet lieg.
32. In Damascus liet de stadhouder van koning Aretas de stad van de Damascenen bewaken, omdat hij mij gevangen wilde nemen;
33. en door een venster werd ik in een mand door de muur neergelaten en ontvluchtte *zo* zijn handen.
