#2 Korinthe 10
1. Ik nu, Paulus zelf, roep u op door de zachtmoedigheid en welwillendheid van Christus - ik, die *volgens sommigen* in uw tegenwoordigheid wel schuchter ben, maar in *mijn* afwezigheid flink tegen u doe -
2. ja, ik smeek *u* dat ik, wanneer ik aanwezig ben, niet flink hoef te doen met de vrijmoedigheid waarmee ik meen het te moeten opnemen tegen sommigen die van mening zijn dat wij naar het vlees wandelen.
3. Want al wandelen wij in het vlees, wij voeren geen strijd naar het vlees.
4. De wapens van onze strijd zijn immers niet vleselijk, maar krachtig door God, tot afbraak van bolwerken.
5. Want wij breken *valse* redeneringen af en elke hoogte die zich verheft tegen de kennis van God, en wij nemen elke gedachte gevangen om *die te brengen* tot de gehoorzaamheid aan Christus,
6. en wij staan gereed om elke ongehoorzaamheid te bestraffen, zodra uw gehoorzaamheid volkomen zal zijn.
7. Kijkt u *alleen* naar het uiterlijk? Als iemand er voor zichzelf van overtuigd is dat hij van Christus is, laat hij dan ook dit bij zichzelf bedenken: dat zoals hij zelf van Christus is, zo ook wij van Christus zijn.
8. Want ook als ik mij nog meer zou beroemen op onze volmacht, die de Heere ons gegeven heeft tot opbouw en niet tot uw afbraak, dan zou ik *nog* niet beschaamd worden.
9. *Dit zeg ik* om niet de schijn te wekken dat ik u door de brieven schrik wil aanjagen.
10. Want *zijn* brieven - zegt men - zijn wel gewichtig en krachtig, maar *zijn* lichamelijke aanwezigheid is zwak en *zijn* spreken is verachtelijk.
11. Laat zo iemand dit bedenken: zoals wij zijn in het spreken door brieven wanneer wij afwezig zijn, zo zijn wij ook in het doen wanneer wij aanwezig zijn.
12. Want wij durven ons niet te rekenen onder, of te vergelijken met sommigen die zichzelf aanbevelen; maar door zichzelf af te meten aan zichzelf, en zichzelf te vergelijken met zichzelf, zijn zij *bepaald* niet verstandig.
13. Wij echter zullen niet onbegrensd roemen, maar overeenkomstig de grens van wat God ons toebedeeld heeft, om ook u te bereiken.
14. Want wij overschrijden onze grenzen niet, alsof wij u niet *hadden mogen* bereiken; wij zijn immers bij u gekomen met het Evangelie van Christus.
15. En wij beroemen ons niet onbegrensd op de inspanningen van anderen, maar wij hebben hoop dat, wanneer uw geloof gegroeid zal zijn, ons *werkterrein* onder u overvloedig uitgebreid zal worden, overeenkomstig wat *God* ons toegewezen heeft,
16. om het Evangelie te verkondigen in *streken* die nog verder weg zijn dan de uwe; zonder te roemen over wat *reeds* tot stand is gebracht in het toegewezen *gebied* van een ander.
17. Maar wie roemt, laat hij roemen in de Heere.
18. Want niet wie zichzelf aanbeveelt, die is welbeproefd, maar wie door de Heere wordt aanbevolen.
