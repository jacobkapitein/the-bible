#Jeremia 47
1. Het woord van de HEERE dat tot de profeet Jeremia kwam, tegen de Filistijnen, voordat de farao Gaza versloeg.
2. Zo zegt de HEERE: Zie, water komt opzetten uit het noorden, het wordt tot een overstromende beek. Ze zullen het land en al wat het bevat overstromen, de stad en wie erin wonen. De mensen zullen het uitschreeuwen, alle inwoners van het land zullen weeklagen, 
3. vanwege het geluid van het stampen van de hoeven van zijn machtige *paarden*, vanwege het gedreun van zijn strijdwagens, het ratelen van zijn wielen. Vaders zien niet om naar *hun* kinderen, vanwege het verslappen van *hun* handen, 
4. vanwege de dag die komt om alle Filistijnen te verdelgen, om elke overgebleven helper van Tyrus en Sidon uit te roeien. Want de HEERE zal de Filistijnen verdelgen, het overblijfsel van het kustland van Kaftor. 
5. Kaalheid is over Gaza gekomen, Askelon is uitgeroeid, *met* het overblijfsel van hun dal. Hoelang zult u *uw lichaam* kerven? 
6. Wee, zwaard van de HEERE, hoelang hebt u geen rust? Keer terug in uw schede, kom tot rust, wees stil. 
7. Hoe zou u rust kunnen hebben? De HEERE heeft *immers* het *zwaard* opdracht gegeven. Tegen Askelon en tegen de zeekust, daar*tegen* heeft Hij het bestemd.
