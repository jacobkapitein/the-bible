#Jeremia 15
1. De HEERE zei tegen mij: Al stond Mozes of Samuel voor Mijn aangezicht, dan *nog* zou Mijn ziel niet met dit volk van doen willen hebben. Stuur *hen* van voor Mijn aangezicht weg, laten zij weggaan!
2. En het zal gebeuren, wanneer zij tegen u zeggen: Waar moeten wij naartoe gaan? dat u tegen hen moet zeggen: Zo zegt de HEERE: Wie *bestemd is* voor de dood, naar de dood; wie *bestemd is* voor het zwaard, naar het zwaard; wie *bestemd is* voor de honger, naar de honger; en wie *bestemd is* voor de gevangenis, naar de gevangenis.
3. Ik zal hen *op* vier manieren straffen, spreekt de HEERE: *door* het zwaard om *hen* te doden, *door* de honden om *hen* weg te slepen, *door* de vogels in de lucht en de dieren op de aarde om *hen* te verslinden en te gronde te richten.
4. Ik zal hen stellen tot een schrikbeeld voor alle koninkrijken van de aarde, vanwege Manasse, de zoon van Hizkia, de koning van Juda, om wat hij in Jeruzalem gedaan heeft. 
5. Want wie heeft medelijden met u, Jeruzalem? Wie betuigt u zijn medeleven, wie zal *van de weg* afgaan om te vragen naar uw welstand? 
6. Ú hebt Mij verlaten, spreekt de HEERE, u ging achterwaarts. Daarom strek Ik Mijn hand tegen u uit, Ik richt u te gronde, Ik ben het berouw hebben moe. 
7. Ik zal hen wannen met een wan in de poorten van het land. Ik heb Mijn volk van kinderen beroofd, *het* doen ondergaan. Zij zijn van hun wegen niet teruggekeerd. 
8. Hun weduwen zullen voor Mij talrijker zijn dan het zand van de zeeën. Ik laat over hen, over de moeder, een jongeman komen, een verwoester, midden op de dag. Plotseling laat Ik op hen vallen angst en verschrikkingen. 
9. Zij die er zeven baarde, verkommert, zij blaast haar *laatste* adem uit. Haar zon gaat onder als het nog dag is, zij schaamt zich en wordt rood van schaamte. Wat van hen nog overblijft, zal Ik overgeven aan het zwaard voor het oog van hun vijanden, spreekt de HEERE.
10. Wee mij, mijn moeder, dat u mij gebaard hebt, een man van onenigheid en een man van ruzie voor heel het land. Ik heb niets uitgeleend en men heeft mij niets uitgeleend, *toch* vervloekt ieder van hen mij. 
11. De HEERE zei: Voorwaar, *Ik zweer* dat Ik ten goede voor u heb gezorgd! Voorwaar, *Ik zweer* dat Ik tegen de vijand voor u ben opgekomen, in een tijd van onheil en in een tijd van benauwdheid! 
12. Kan ijzer *soms* breken, ijzer uit het noorden, of brons? 
13. Uw vermogen en uw schatten zal Ik als buit geven, zonder prijs, vanwege al uw zonden, en in heel uw gebied. 
14. Ik zal *u* met uw vijanden overbrengen naar een land *dat* u niet kent, want een vuur is aangestoken in Mijn toorn, het zal tegen u branden. 
15. U, HEERE, U kent *mijn onschuld*, denk aan mij en zie naar mij om, wreek mij op mijn vervolgers. Neem mij in Uw geduld niet weg, weet dat ik omwille van U smaad draag. 
16. *Zodra* Uw woorden gevonden werden, at ik ze op. Uw woord was mij tot vreugde en tot blijdschap in mijn hart, want Uw Naam is over mij uitgeroepen, HEERE, God van de legermachten. 
17. Ik heb niet gezeten in een kring van spotters, of sprong *daar* op van vreugde. Vanwege Uw hand zat ik alleen, want U hebt mij *met* gramschap vervuld. 
18. Waarom is mijn lijden er voor altijd, en is mijn wond ongeneeslijk, weigert hij te genezen? Bent U nu echt voor mij als een onbetrouwbare *beek*, water *dat* niet betrouwbaar is? 
19. Daarom, zo zegt de HEERE: Als u terugkeert, laat Ik u terugkeren, u zult voor Mijn aangezicht gaan staan. Als u wat kostbaar is, afscheidt van wat waardeloos is, zult u als Mijn mond zijn. Laten zíj terugkeren naar u, maar ú mag niet terugkeren naar hen. 
20. Ik zal u vóór dit volk stellen als een bronzen vestingmuur. Ze zullen wel tegen u strijden, maar u niet aankunnen, want Ik ben met u, om u te verlossen en te redden, spreekt de HEERE. 
21. Ik zal u redden uit de hand van de kwaaddoeners, Ik zal u verlossen uit de greep van de geweldplegers.
