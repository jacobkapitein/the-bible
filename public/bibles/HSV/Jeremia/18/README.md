#Jeremia 18
1. Het woord dat van de HEERE gekomen is tot Jeremia:
2. Sta op en daal af naar het huis van de pottenbakker. Daar zal Ik u Mijn woorden doen horen.
3. Zo daalde ik af naar het huis van de pottenbakker. En zie, hij was op de draaischijven een werkstuk aan het maken.
4. Mislukte de pot die hij aan het maken was met de klei in de hand van de pottenbakker, dan maakte hij daarvan weer een andere pot, zoals het in de ogen van de pottenbakker goed was om te maken.
5. Toen kwam het woord van de HEERE tot mij:
6. Zou Ik met u niet kunnen doen zoals deze pottenbakker, huis van Israël? spreekt de HEERE. Zie, zoals de klei in de hand van de pottenbakker, zo bent u in Mijn hand, huis van Israël.
7. Het *ene* ogenblik doe Ik de uitspraak over een volk en over een koninkrijk dat Ik het weg zal rukken, af zal breken en zal doen ondergaan.
8. Bekeert zich dat volk waarover Ik die uitspraak heb gedaan echter van zijn kwaad, dan zal Ik berouw hebben over het kwade dat Ik het dacht aan te doen.
9. Het *andere* ogenblik doe Ik de uitspraak over een volk en over een koninkrijk dat Ik het zal bouwen en planten.
10. Doet het echter wat kwaad is in Mijn ogen door niet te luisteren naar Mijn stem, dan zal Ik berouw hebben over het goede waarmee Ik zei het goed te doen.
11. Nu dan, zeg toch tegen de mannen van Juda en tegen de inwoners van Jeruzalem: Zo zegt de HEERE: Zie, Ik bereid onheil tegen u, bedenk een plan tegen u. Bekeer u toch, ieder van zijn slechte weg. Maak uw wegen en uw daden goed.
12. Zij zeggen echter: Daar is geen hoop op, wij volgen immers onze *eigen* plannen. We doen ieder *overeenkomstig* zijn verharde, boosaardige hart. 
13. Daarom, zo zegt de HEERE: Vraag toch onder de heidenvolken: Wie heeft zoiets gehoord? Iets zeer afschuwelijks heeft zij gedaan, de maagd Israël. 
14. Verdwijnt de sneeuw van Libanon *ooit* van een rots in het veld? Droogt het vreemde, koele, stromende water *ooit* uit? 
15. Toch heeft Mijn volk Mij vergeten. Zij brengen reukoffers aan nutteloze *afgoden*. Die hebben hen laten struikelen op hun wegen, *op* de aloude paden, door *op* de paden te gaan van een ongebaande weg, 
16. zodat zij hun land tot een verschrikking maken, tot een eeuwige aanfluiting. Ieder die er voorbij trekt, zal zich ontzetten en met zijn hoofd schudden. 
17. Als een oostenwind zal Ik hen verspreiden vóór de vijand uit. De nek, niet het gezicht, zal Ik hun laten zien op de dag van hun ondergang.
18. Toen zeiden zij: Kom, laten we plannen tegen Jeremia bedenken. Want *het onderwijs in* de wet verdwijnt niet met de priester, evenmin *het geven van* raad met de wijze of het woord met de profeet. Kom, laten we hem treffen met de tong en laten we geen acht slaan op welke van zijn woorden dan ook. 
19. Sla acht op mij, HEERE, luister naar de stem van wie mij aanklagen. 
20. Zou dan kwaad met goed vergolden worden? Zij hebben immers een kuil gegraven voor mijn ziel! Bedenk dat ik in Uw dienst sta, om het goede voor hen te spreken, om Uw grimmigheid van hen af te wenden. 
21. Geef daarom hun kinderen over aan de honger, doe hen neerstorten door de macht van het zwaard. Laten hun vrouwen van kinderen beroofd en weduwen worden. Laten hun mannen gesneuvelden worden. Laten hun jongemannen in de strijd met het zwaard verslagen worden. 
22. Laat uit hun huizen geschreeuw gehoord worden, wanneer U plotseling een *rovers*bende over hen brengt, omdat zij een kuil hebben gegraven om mij gevangen te nemen, en strikken hebben verborgen voor mijn voeten. 
23. Maar U, HEERE, U kent heel hun plan tegen mij om *mij* te doden. Doe geen verzoening over hun ongerechtigheid, delg hun zonde van voor Uw aangezicht niet uit. Doe hen struikelen voor Uw aangezicht. Doe *zo* met hen in de tijd van Uw toorn.
