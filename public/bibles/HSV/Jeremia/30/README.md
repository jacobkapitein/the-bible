#Jeremia 30
1. Het woord dat van de HEERE gekomen is tot Jeremia:
2. Zo zegt de HEERE, de God van Israël: Schrijf voor u al de woorden die Ik tot u gesproken heb, in een boek.
3. Want zie, er komen dagen, spreekt de HEERE, dat Ik een omkeer zal brengen in de gevangenschap van Mijn volk, Israël en Juda, zegt de HEERE, en Ik hen zal terugbrengen naar het land dat Ik hun vaderen gegeven heb, en zij zullen het in bezit nemen.
4. Dit zijn de woorden die de HEERE gesproken heeft tot Israël en tot Juda.
5. Want zo zegt de HEERE: Een schrikwekkende stem hebben wij gehoord, angst is er, geen vrede. 
6. Vraag toch en zie of een man baren kan? Waarom heb Ik *dan* iedere man gezien *met* zijn handen op zijn heupen als een barende *vrouw*, en *waarom* zijn alle gezichten lijkbleek weggetrokken? 
7. Wee! Want die dag is groot, er is er geen als hij. Het is een tijd van benauwdheid voor Jakob, toch zal hij daaruit verlost worden.
8. Want op die dag zal het geschieden, spreekt de HEERE van de legermachten, *dat* Ik zijn juk van uw nek zal breken en uw banden zal verscheuren. Vreemden zullen zich niet meer door hem laten dienen,
9. maar zij zullen de HEERE, hun God, dienen, en hun Koning David, Die Ik hun zal doen opstaan. 
10. U dan, wees niet bevreesd, Mijn dienaar Jakob, spreekt de HEERE, wees niet ontsteld, Israël, want zie, Ik ga u verlossen uit verre *landen*, uw nageslacht uit het land van hun gevangenschap, zodat Jakob terugkeert, rust heeft en zonder zorgen is, en niemand *hem* schrik aanjaagt. 
11. Want Ik ben met u, spreekt de HEERE, om u te verlossen, want Ik maak een *vernietigend* einde aan alle heidenvolken waarheen Ik u verspreid heb, maar aan u zal Ik geen *vernietigend* einde maken. Ik zal u bestraffen met mate, maar u beslist niet voor onschuldig houden. 
12. Want zo zegt de HEERE: Ongeneeslijk is uw breuk, pijnlijk uw wond. 
13. Er is niemand die uw zaak behartigt; voor een gezwel zijn er medicijnen, *maar* voor u is er geen herstel. 
14. Al uw minnaars zijn u vergeten, zij vragen niet naar u, want Ik heb u getroffen *met* een wond *als* door een vijand, *met* een bestraffing *als* door een meedogenloze, vanwege de grootheid van uw ongerechtigheid, *omdat* uw zonden machtig veel zijn. 
15. Wat schreeuwt u het *dan* uit vanwege uw breuk, *omdat* uw leed ongeneeslijk is? Vanwege de grootheid van uw ongerechtigheid, *omdat* uw zonden machtig veel zijn, heb Ik u deze dingen aangedaan. 
16. Evenwel zullen allen die u verslinden, *zelf* verslonden worden, al uw tegenstanders - zij allen zullen in gevangenschap gaan. Wie u plunderen, zullen tot buit worden, allen die u uitplunderen zal Ik als buit geven. 
17. Ja, Ik zal uw herstel bevorderen, u van uw wonden genezen, spreekt de HEERE, al noemen ze u: Verdrevene, het is Sion, niemand vraagt naar haar. 
18. Zo zegt de HEERE: Zie, Ik ga een omkeer brengen in de gevangenschap van de tenten van Jakob en zal Mij ontfermen over zijn woningen. De stad zal herbouwd worden op haar ruïne en het paleis zal op zijn rechtmatige *plaats* gelegen zijn. 
19. Van hen zal dankzegging uitgaan, en het geluid van vrolijke *mensen*. Ik zal hen talrijk maken, ze zullen niet *in aantal* verminderen. Ik zal hen tot aanzien brengen, ze zullen niet veracht worden. 
20. Zijn zonen zullen zijn als vanouds, en zijn gemeente zal voor Mijn aangezicht bevestigd worden. Ik zal al zijn onderdrukkers straffen. 
21. Zijn Machtige zal één van hem zijn, zijn Heerser zal uit zijn midden voortkomen. Ik zal Hem naderbij doen komen, en Hij zal tot Mij naderen. Want wie is hij die met zijn hart borg wordt om tot Mij te naderen? - spreekt de HEERE. 
22. En u zult Mij tot een volk zijn en Ík zal u tot een God zijn. 
23. Zie, een storm van de HEERE, grimmigheid is uitgegaan, een aanhoudende storm, op het hoofd van de goddelozen zal hij blijven. 
24. De brandende toorn van de HEERE zal zich niet afwenden, tot Hij gedaan en tot Hij tot stand gebracht heeft de gedachten van Zijn hart. In later tijd zult u dat begrijpen.
