#Jeremia 48
1. Over Moab. Zo zegt de HEERE van de legermachten, de God van Israël: Wee over Nebo, want het is verwoest! Kirjathaïm staat beschaamd, het is ingenomen. De veilige vesting staat beschaamd en is ontsteld. 
2. Moabs roem is er niet meer, in Hesbon hebben zij kwaad tegen hem bedacht: Kom, laten we het uitroeien, zodat het geen volk *meer* is. Ook *u*, Madmen, zult verdelgd worden, het zwaard zal u achtervolgen. 
3. Hoor, geschreeuw uit Horonaïm: Verwoesting, een grote ramp! 
4. Moab is gebroken, zijn kleine *kinderen* hebben geschreeuw laten horen. 
5. Ja, de weg omhoog naar Luhith gaat men met voortdurend geween op. Ja, op de weg omlaag naar Horonaïm hebben tegenstanders noodgeschrei gehoord. 
6. Vlucht, red uw leven! Word als een kale struik in de woestijn. 
7. Want vanwege uw vertrouwen op uw *vesting*werken en op uw schatten zult ook u ingenomen worden. Kamos zal in ballingschap weggaan, zijn priesters en zijn vorsten samen. 
8. Want de verwoester zal komen naar elke stad, geen stad zal ontkomen. Het dal zal vergaan, de vlakte zal weggevaagd worden, zoals de HEERE *het* heeft gezegd. 
9. Geef Moab vleugels, want vliegend zal het weggaan. Zijn steden zullen tot een verwoesting worden, zodat er geen inwoner *meer* is. 
10. Vervloekt wie het werk van de HEERE traag uitvoert, ja, vervloekt wie zijn zwaard bloed onthoudt. 
11. Moab is vanaf zijn jeugd zonder zorgen geweest, en heeft *als wijn* op zijn droesem stilgelegen. Het is niet van het ene vat in het andere overgegoten: het is niet in ballingschap gegaan. Daarom heeft het zijn smaak behouden en is zijn geur niet veranderd.
12. Daarom, zie, er komen dagen, spreekt de HEERE, dat Ik aftappers naar hem toe zal sturen om hem af te tappen. Zij zullen hun vaten leegmaken en hun kruiken stukslaan.
13. Moab zal beschaamd worden vanwege Kamos, zoals het huis van Israël beschaamd is vanwege Bethel, hun vertrouwen. 
14. Hoe kunt u zeggen: Wij zijn helden, dappere mannen, *gereed* voor de strijd? 
15. Moab is verwoest en *uit* zijn steden opgetrokken, en de keur van hun jongemannen is afgevoerd ter slachting, spreekt de Koning - HEERE van de legermachten is Zijn Naam. 
16. De ondergang van Moab is nabij, *die* is in aantocht, zijn onheil haast zich zeer. 
17. Beklaag hem, allen rondom hem, allen die zijn naam kennen. Zeg: Hoe is de machtige scepter gebroken, die sierlijke staf! 
18. Daal af uit *uw* luister, verblijf in dorst, u *die hier* woont, dochter van Dibon, want de verdelger van Moab is tegen u opgetrokken, hij heeft uw vestingen verwoest. 
19. Ga aan de weg staan, en zie uit, inwoonster van Aroër. Vraag hem die vlucht en haar die ontkomt, zeg: Wat is er gebeurd? 
20. Moab staat beschaamd, want het is ontsteld. Weeklaag, schreeuw het uit, maak in Arnon bekend dat Moab verwoest is.
21. Ja, het oordeel is gekomen over het land van de vlakte, over Holon, over Jahza en over Mefaäth,
22. over Dibon, over Nebo en over Beth-Diblathaïm,
23. over Kirjathaïm, over Beth-Gamul en over Beth-Meon,
24. over Kerioth en over Bozra, ja, over alle steden van het land Moab, die ver en dichtbij zijn. 
25. De hoorn van Moab is afgehakt en zijn arm is gebroken, spreekt de HEERE.
26. Maak hem dronken, want hij heeft zich groot gemaakt tegen de HEERE. Moab zal *met de handen* klappen in zijn braaksel, zodat het zelf ook belachelijk wordt.
27. Of is Israël voor u niet geweest *om* te belachen? Is hij aangetroffen onder dieven, dat u zo dikwijls als u over hem sprak, schudde *van het lachen*? 
28. Verlaat de steden, woon in rotsen, inwoners van Moab. Word als een duif die nestelt in de openingen van een rotsspleet. 
29. Wij hebben gehoord van de trots van Moab, *dat* zeer hoogmoedig is, van zijn hoogheid, zijn trots, zijn hoogmoed, en zijn hooghartigheid. 
30. Ík ken zijn overmoed, spreekt de HEERE, zijn holle praat is niet gepast, zij doen wat niet gepast is! 
31. Daarom zal ik over Moab weeklagen, ja, het over heel Moab uitschreeuwen, om de mannen van Kir-Heres zal men zuchten. 
32. Meer dan het bewenen van Jaëzer zal ik om u wenen, wijnstok van Sibma. Uw ranken zijn de zee overgestoken, zij hebben tot aan de zee van Jaëzer gereikt. Op uw zomervruchten en op uw wijnoogst heeft een verwoester zich geworpen. 
33. Zo zijn de blijdschap en de vreugde weggenomen van het vruchtbare veld, namelijk het land Moab. De wijn uit de perskuipen heb Ik doen ophouden, men zal geen *druiven* treden onder vreugderoep, de vreugderoep zal geen vreugderoep zijn.
34. Vanwege het geschreeuw van Hesbon, *te horen* tot aan Eleale, tot aan Jahaz, laten zij hun stem klinken, van Zoar tot aan Horonaïm, Eglath Selisia. Want zelfs de wateren van Nimrim worden tot woestenijen. 
35. Ik zal in Moab doen ophouden, spreekt de HEERE, wie offert *op* de hoogte en wie reukoffers brengt aan zijn goden. 
36. Daarom klaagt mijn hart om Moab als de fluiten, ja, klaagt mijn hart om de mannen van Kir-Heres als de fluiten, omdat de overvloed *die* het verwierf, verloren is. 
37. Want elk hoofd is kaal*geschoren*, elke baard is afgesneden, op alle handen zijn insnijdingen, om de heupen is een rouwgewaad. 
38. Op alle daken van Moab, op alle pleinen, overal is rouwklacht, want Ik heb Moab stukgebroken als een pot waaraan niemand waarde hecht, spreekt de HEERE.
39. Hoe is het ontsteld! Zij weeklagen: Hoe heeft Moab zich *met* schaamte afgewend! Moab is belachelijk geworden en tot een verschrikking voor allen die er omheen *wonen*. 
40. Want zo zegt de HEERE: Zie, hij zal als een arend aan komen zweven en zijn vleugels over Moab uitspreiden. 
41. Kerioth wordt ingenomen, de bergvestingen veroverd, het hart van Moabs helden zal op die dag zijn als het hart van een vrouw in *barens*nood. 
42. Zo zal Moab weggevaagd worden, zodat het geen volk *meer* is, omdat het zich groot gemaakt heeft tegen de HEERE. 
43. Angst, valkuil en strik over u, inwoner van Moab, spreekt de HEERE. 
44. Wie uit angst vlucht, zal in de kuil vallen, wie uit de kuil opklautert, wordt in de strik gevangen. Ja, Ik zal daarover, over Moab, brengen het jaar van hun vergelding, spreekt de HEERE. 
45. Zij gingen in de schaduw van Hesbon staan, zij die vluchtten voor de macht *van de vijand*. Want vuur is uitgegaan van Hesbon, een vlam van binnen Sihon. Het heeft de slapen verteerd van Moab, en de schedel van die druktemakers. 
46. Wee u, Moab, het volk van Kamos is ten onder gegaan, want uw zonen zijn meegenomen in gevangenschap, evenals uw dochters in gevangenschap. 
47. In later tijd echter, spreekt de HEERE, zal ik een omkeer brengen in de gevangenschap van Moab. Tot zover het oordeel over Moab.
