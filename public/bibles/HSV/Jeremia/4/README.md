#Jeremia 4
1. Als u zich bekeert, Israël, spreekt de HEERE, bekeer u *dan* tot Mij, en als u uw afschuwelijke *afgoden* wegdoet van voor Mijn aangezicht, en niet *meer* rondzwerft, 
2. en als u zweert: *Zo waar* de HEERE leeft, in waarheid, in recht en in gerechtigheid, dan zullen de heidenvolken zich in Hem zegenen en zich in Hem beroemen. 
3. Want zo zegt de HEERE tegen de mannen van Juda en tegen Jeruzalem: Ploeg voor uzelf ongeploegd land om! Zaai niet tussen de doornen. 
4. Besnijd u voor de HEERE en doe de voorhuid van uw hart weg, mannen van Juda en inwoners van Jeruzalem; anders zal Mijn grimmigheid uitslaan als een vuur en branden zonder dat iemand kan blussen, vanwege uw slechte daden. 
5. Maak het in Juda bekend, laat het in Jeruzalem horen en zeg: Blaas de bazuin in het land, roep luidkeels en zeg: Verzamel u, en laten we gaan naar de versterkte steden. 
6. Hef de banier omhoog naar Sion, breng u in veiligheid, sta niet stil, want Ik ga onheil brengen vanuit het noorden, een grote ramp! 
7. Een leeuw is opgesprongen uit zijn struikgewas, de verderver van de heidenvolken is uitgetrokken, is zijn plaats uitgegaan om van uw land een woestenij te maken, uw steden zullen vernietigd worden, zodat er geen inwoner *meer* is. 
8. Omgord u daarom met een rouwgewaad, bedrijf rouw en weeklaag, want de brandende toorn van de HEERE keert zich niet van ons af. 
9. Op die dag zal het gebeuren, spreekt de HEERE: vergaan zal de moed van de koning en de moed van de vorsten, de priesters zullen ontzet zijn en de profeten verbijsterd. 
10. Toen zei ik: Ach, Heere HEERE, voorwaar, U hebt dit volk en Jeruzalem ten zeerste bedrogen door te zeggen: U zult vrede hebben. Het zwaard wordt *ons* immers op de keel gezet. 
11. In die tijd zal gezegd worden tegen dit volk en tegen Jeruzalem: Een zinderende wind van de kale hoogten in de woestijn is *op* weg naar de dochter van Mijn volk, *maar* niet om te wannen, en niet om te zuiveren. 
12. Een wind, sterker dan deze, komt er van Mij aan. Nu zal Ik ook oordelen over hen uitspreken. 
13. Zie, als wolken komt *de vijand* opzetten, als een wervelwind zijn wagens, sneller dan arenden zijn zijn paarden. Wee ons, want wij worden verwoest! 
14. Was het kwaad van uw hart af, Jeruzalem, opdat u verlost wordt. Hoelang laat u uw zondige gedachten in uw binnenste overnachten? 
15. Want een stem verkondigt het uit Dan en doet onheil horen uit het bergland van Efraïm. 
16. Roep het in herinnering bij de volken, zie, laat Jeruzalem het horen: Er komen belegeraars uit een ver land, zij laten hun stem klinken tegen de steden van Juda. 
17. Zoals wachters van de velden *staan* zij rondom tegenover haar, omdat zij Mij ongehoorzaam is geweest, spreekt de HEERE. 
18. Uw wegen en uw daden hebben u deze dingen aangedaan. Dit is uw kwaad, dat het *zo* bitter is, dat het *u* in uw hart treft. 
19. Mijn binnenste, mijn binnenste, ik krimp ineen, wanden van mijn hart! Mijn hart is onrustig in mij, ik kan niet zwijgen, want u, mijn ziel, hoort bazuingeschal *en* krijgsgeschreeuw. 
20. Ramp op ramp, wordt er geroepen, want heel het land werd verwoest. Plotseling zijn mijn tenten verwoest, in een ogenblik mijn tentkleden. 
21. Hoelang moet ik de banier *nog* zien, het bazuingeschal horen? 
22. Voorzeker, Mijn volk is dwaas, men kent Mij niet. Verstandeloze kinderen zijn het, inzicht heeft men niet. Wijs is men in kwaaddoen, maar van goeddoen weet men niet. 
23. Ik zag het land, en zie, het was woest en leeg, en *keek* naar de hemel - zijn licht was er niet. 
24. Ik zag de bergen, en zie, zij beefden, en alle heuvels schudden door elkaar. 
25. Ik zag, en zie, er was geen mens, en alle vogels in de lucht waren weggevlogen. 
26. Ik zag, en zie, het vruchtbare land was woestijn, en al zijn steden waren afgebroken, door de HEERE, door Zijn brandende toorn. 
27. Want zo zegt de HEERE: Heel het land zal een woestenij worden - toch zal Ik er geen *vernietigend* einde aan maken. 
28. Hierom zal de aarde treuren en de hemel daarboven in zwart gehuld worden, want Ik heb gesproken, Ik heb *het* Mij voorgenomen, en Ik zal geen berouw krijgen en er niet op terugkomen. 
29. Voor het geroep van ruiters en boogschutters slaat heel de stad op de vlucht. Ze gaan de struiken in of klimmen op de rotsen. Elke stad is verlaten - niemand die er *nog* in woont. 
30. U, verwoeste, wat gaat u nu doen? Al zou u zich kleden in karmozijn, al zou u zich tooien met een gouden sieraad, al zou u uw ogen opmaken met oogschaduw, tevergeefs zou u zich mooi maken. Uw minnaars verwerpen u, staan u naar het leven. 
31. Want ik hoor een geluid als *van een vrouw* in barensnood, benauwdheid als van een die haar eerste kind aan het baren is. Het is het geluid van de dochter van Sion, zij snakt naar adem, zij spreidt haar handen uit: Wee mij toch! Want mijn ziel is uitgeput, vanwege de moordenaars.
