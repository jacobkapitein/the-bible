#Richteren 8
1. Toen zeiden de mannen van Efraïm tegen hem: Wat is dit wat u ons hebt aangedaan, dat u ons niet hebt geroepen toen u tegen Midian ging strijden? En zij kregen grote onenigheid met hem.
2. Hij daarentegen zei tegen hen: Wat heb ik nu gedaan vergeleken met u? Is de nalezing van Efraïm niet beter dan de wijnoogst van Abiëzer?
3. God heeft de vorsten van Midian, Oreb en Zeëb, in uw hand gegeven. Wat heb ik dan kunnen doen vergeleken met u? Toen hij dit gezegd had, bedaarde hun woede tegen hem.
4. Toen Gideon bij de Jordaan gekomen was, stak hij over, *samen* met de driehonderd mannen die bij hem waren. En hoewel moe, bleven zij achtervolgen.
5. En hij zei tegen de mensen van Sukkoth: Geef toch *enkele* ronde broden aan het volk dat mijn voetstappen volgt, want zij zijn moe, en ik achtervolg Zebah en Zalmuna, de koningen van Midian.
6. Maar de vorsten van Sukkoth zeiden: Hebt u Zebah en Zalmuna *dan* al in handen, dat wij uw leger brood zouden geven?
7. Toen zei Gideon: Daarom zal ik, wanneer de HEERE Zebah en Zalmuna in mijn hand geeft, uw lichamen dorsen met woestijndorens en met distels.
8. En vandaar trok hij op naar Pnuël en sprak tot hen op dezelfde manier. Maar de mensen van Pnuël antwoordden hem, zoals de mensen van Sukkoth geantwoord hadden.
9. Daarom zei hij ook tegen de mensen van Pnuël: Als ik in vrede terugkom, zal ik deze toren afbreken.
10. Nu waren Zebah en Zalmuna in Karkor, en hun legers met hen: ongeveer vijftienduizend *man*. *Dit waren* allen die overgebleven waren van heel het leger van de mensen van het oosten. De gevallenen waren honderdtwintigduizend mannen die het zwaard konden hanteren.
11. Gideon trok verder langs de weg van hen die in tenten wonen, ten oosten van Nobah en Jogbeha. En hij versloeg het legerkamp, terwijl het legerkamp *dacht dat het* veilig was.
12. En Zebah en Zalmuna vluchtten. Hij achtervolgde hen echter, nam de beide koningen van Midian, Zebah en Zalmuna, gevangen en joeg heel het leger schrik aan.
13. Toen Gideon, de zoon van Joas, terugkwam van de strijd via de pas bij Heres,
14. nam hij een jongen van de mensen van Sukkoth gevangen en ondervroeg hem. Die schreef de vorsten van Sukkoth voor hem op, alsook hun oudsten: zevenenzeventig mannen.
15. Toen kwam hij bij de mensen van Sukkoth en zei: Zie, Zebah en Zalmuna, om wie u mij gehoond hebt door te zeggen: Hebt u Zebah en Zalmuna *dan* al in handen, dat wij uw vermoeide mannen brood zouden geven?
16. En hij nam de oudsten van die stad en *ook* woestijndorens en distels, en daarmee liet hij het de mensen van Sukkoth weten.
17. En de toren van Pnuël brak hij af en hij doodde de mensen van de stad.
18. Daarna zei hij tegen Zebah en Zalmuna: Wat waren het voor mannen die u op de Tabor doodde? En zij zeiden: Zij waren zoals u, één in gestalte, als koningszonen.
19. Toen zei hij: Het waren mijn broers, zonen van mijn moeder. *Zo waar* de HEERE leeft, als u hen had laten leven, zou ik u niet doden!
20. En hij zei tegen Jether, zijn eerstgeborene: Sta op, dood hen! Maar de jongen trok zijn zwaard niet, omdat hij bang was. Hij was immers nog *maar* een jongen.
21. Toen zeiden Zebah en Zalmuna: Staat u *zelf* op en steek ons dood, want zoals de man is, zo is zijn kracht. Daarom stond Gideon op, doodde Zebah en Zalmuna, en nam de maantjes die om de halzen van hun kamelen hingen.
22. Toen zeiden de mannen van Israël tegen Gideon: Heers over ons, u zowel als uw zoon en uw kleinzoon, want u hebt ons uit de hand van Midian verlost.
23. Maar Gideon zei tegen hen: Ík zal niet over u heersen *en* ook mijn zoon zal niet over u heersen: de HEERE zal over u heersen.
24. Verder zei Gideon tegen hen: Ik wil u een verzoek doen: laat ieder mij een ring uit zijn buit geven. (Zij hadden namelijk gouden ringen, want zij waren Ismaëlieten.)
25. En zij zeiden: Wij zullen ze graag geven. En zij spreidden een kleed uit en ieder wierp daarop een ring uit zijn buit.
26. Het gewicht van de gouden ringen, waar hij om gevraagd had, was zeventienhonderd *sikkel* goud, naast de maantjes, oorhangers en purperen kleding die de koningen van Midian gedragen hadden, en naast de kettingen om de halzen van hun kamelen.
27. Gideon maakte daar een efod van en stelde die op in zijn stad, in Ofra. En heel Israël ging er als in hoererij achteraan, zodat het voor Gideon en zijn huis tot een valstrik werd.
28. Zo werd Midian vernederd voor de Israëlieten, en zij hieven hun hoofd niet meer op. En het land had rust in de dagen van Gideon, veertig jaar *lang*.
29. En Jerubbaäl, de zoon van Joas, ging weg en woonde *weer* in zijn huis.
30. Nu had Gideon zeventig zonen, die van hem afstamden, want hij had veel vrouwen.
31. En zijn bijvrouw, die in Sichem woonde, baarde hem ook een zoon. En hij gaf hem de naam Abimelech.
32. Gideon, de zoon van Joas, stierf in goede ouderdom en werd begraven in het graf van zijn vader Joas, de Abiëzriet, in Ofra.
33. Maar het gebeurde, toen Gideon gestorven was, dat de Israëlieten zich afkeerden en als in hoererij achter de Baäls aan gingen. En zij maakten voor zich Baäl-Berith tot een god.
34. En de Israëlieten dachten niet *meer* aan de HEERE, hun God, Die hen gered had uit de hand van al hun vijanden van rondom.
35. En zij bewezen het huis van Jerubbaäl - *dat is* Gideon - geen goedertierenheid voor al het goede dat hij voor Israël had gedaan.
