#Richteren 2
1. En een Engel van de HEERE ging van Gilgal naar Bochim en zei: Ik heb u uit Egypte geleid en u in het land gebracht dat Ik aan uw vaderen gezworen heb. En Ik heb gezegd: Ik zal Mijn verbond met u niet verbreken, voor eeuwig.
2. En wat u betreft, u mag geen verbond sluiten met de inwoners van dit land. Hun altaren moet u afbreken. U bent Mijn stem echter niet gehoorzaam geweest. Waarom hebt u dit gedaan?
3. Daarom heb Ik ook gezegd: Ik zal hen niet van voor uw *ogen* verdrijven, maar zij zullen u *tot prikkels* in uw zijden zijn, en hun goden zullen u tot een valstrik zijn.
4. En toen de Engel van de HEERE deze woorden tot alle Israëlieten gesproken had, gebeurde het dat het volk luid begon te huilen.
5. Daarom gaven zij die plaats de naam Bochim. En zij brachten daar offers aan de HEERE.
6. Toen Jozua het volk had laten gaan, waren de Israëlieten weggegaan, ieder naar zijn erfelijk bezit, om het land in bezit te nemen.
7. En het volk diende de HEERE al de dagen van Jozua en al de dagen van de oudsten die lang geleefd hadden na Jozua *en* die alle grote daden van de HEERE gezien hadden, die Hij voor Israël verricht had.
8. Maar toen Jozua, de zoon van Nun, de dienaar van de HEERE, gestorven was, honderdtien jaar oud,
9. en zij hem begraven hadden in het gebied *dat* zijn erfelijk bezit *was*, in Timnath-Heres, op een berg van Efraïm, ten noorden van de berg Gaäs,
10. en ook heel die generatie met zijn vaderen verenigd was, stond er na hen een andere generatie op, die de HEERE niet kende, en evenmin de daden die Hij voor Israël verricht had.
11. Toen deden de Israëlieten wat slecht was in de ogen van de HEERE en zij dienden de Baäls.
12. Zij verlieten de HEERE, de God van hun vaderen, Die hen uit het land Egypte had geleid, en gingen achter andere goden aan, goden van de volken die rondom hen woonden. Zij bogen zich voor hen neer en verwekten de HEERE tot toorn.
13. Want zij verlieten de HEERE en dienden de Baäl en de Astartes.
14. Toen ontbrandde de toorn van de HEERE tegen Israël en Hij gaf hen over in de hand van plunderaars, die hen plunderden. Hij leverde hen over in de hand van hun vijanden van rondom, zodat zij niet meer konden standhouden tegen hun vijanden.
15. Overal waarheen zij uittrokken, was de hand van de HEERE tegen hen, ten kwade, zoals de HEERE gesproken en zoals de HEERE hun gezworen had. Zij zaten zeer in het nauw.
16. En de HEERE deed richters opstaan, die hen verlosten uit de hand van hen die hen plunderden.
17. Zij luisterden echter ook niet naar hun richters, maar gingen als in hoererij achter andere goden aan en bogen zich voor hen neer. *Al* snel waren zij afgeweken van de weg die hun vaderen gegaan waren, toen die luisterden naar de geboden van de HEERE. Zíj deden zo niet.
18. En wanneer de HEERE voor hen richters liet opstaan, was de HEERE met de richter en verloste Hij hen uit de hand van hun vijanden, al de dagen van de richter, want het berouwde de HEERE vanwege hun gekerm over hen die hen onderdrukten en die hen in het nauw brachten.
19. Maar bij het sterven van de richter gebeurde het dat zij zich *weer* afkeerden en *nog* verderfelijker handelden dan hun vaderen, door achter andere goden aan te gaan, die te dienen en zich daarvoor neer te buigen. Zij gaven geen van hun daden op en evenmin hun halsstarrige levenswandel.
20. Daarom ontbrandde de toorn van de HEERE tegen Israël, en Hij zei: Omdat dit volk Mijn verbond heeft overtreden, dat Ik hun vaderen geboden heb, en zij naar Mijn stem niet geluisterd hebben,
21. zal Ik ook geen enkel van de heidenvolken meer voor hun *ogen* verdrijven die Jozua heeft overgelaten toen hij stierf,
22. opdat Ik door hen Israël op de proef stel, *om te zien* of zij de weg van de HEERE in acht zullen nemen door daarin te gaan, zoals hun vaderen *die* in acht genomen hebben, of niet.
23. Zo liet de HEERE deze heidenvolken blijven, door hen niet onmiddellijk te verdrijven en hen niet in de hand van Jozua over te geven.
