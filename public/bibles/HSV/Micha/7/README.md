#Micha 7
1. Wee mij, want het is mij vergaan als *na* de inzameling van de zomervruchten, als *na* de nalezing van de wijnoogst: er is geen tros om te eten. Mijn ziel verlangt *naar* vroege vijgen. 
2. Een goedertieren mens is verdwenen uit het land en een oprechte onder de mensen is er niet. Zij loeren allen op bloed, zij jagen op elkaar *met* een net. 
3. Om kwaad te doen staan *hun* handen goed: de vorst eist, de rechter *doet uitspraak* tegen betaling, wie groot is, beslist naar eigen begeerte en *zo* verdraaien zij de zaak. 
4. De beste van hen is als een doornstruik, de oprechtste *erger* dan een doornhaag. De dag van uw wachters is gekomen, *de dag* van uw vergelding. Nu zal hun ontreddering zijn. 
5. Geloof een vriend niet, vertrouw niet op een huisvriend, bewaak de deuren van uw mond voor haar die in uw schoot ligt. 
6. Want de zoon maakt de vader te schande, de dochter staat op tegen haar moeder, de schoondochter tegen haar schoonmoeder: iemands vijanden zijn zijn *eigen* huisgenoten. 
7. Zelf zal ik echter uitzien naar de HEERE, ik zal wachten op de God van mijn heil. Mijn God zal mij horen.
8. Verblijd u niet over mij, mijn vijandin, want *als* ik gevallen ben, zal ik *weer* opstaan, als ik in duisternis zit, is de HEERE mij een licht. 
9. Ik zal de toorn van de HEERE dragen - want ik heb tegen Hem gezondigd - totdat Hij mijn rechtszaak voert en mij recht verschaft. Hij zal mij uitleiden naar het licht, ik zal Zijn gerechtigheid zien. 
10. Mijn vijandin zal *dat* zien. Schaamte zal haar bedekken die tegen mij zei: Waar is de HEERE, uw God? Mijn ogen zullen op haar neerzien. Nu zal zij worden vertrapt als slijk op straat. 
11. Op de dag waarop *Hij* uw muren zal herbouwen, op die dag zal het besluit zich ver *verspreiden*. 
12. Het is een dag waarop men naar u toe komt vanaf AssyriÃ« *tot aan* de steden van Egypte, en vanaf Egypte tot aan de rivier, van zee tot zee, *van* berg tot berg. 
13. Maar de aarde zal worden tot een woestenij om zijn bewoners, vanwege de vrucht van hun daden.
14. Weid Uw volk met Uw staf, de kudde van Uw eigendom, die alleen *in* een woud woont, te midden van een vruchtbaar land. Laat hen weiden *in* Basan en Gilead, als in de dagen van oude tijden af. 
15. Als in de dagen toen u uit het land Egypte trok, zal Ik het wonderen doen zien. 
16. De heidenvolken zullen het zien en beschaamd worden, ondanks al hun macht. Zij zullen de hand op de mond leggen, hun oren zullen doof worden. 
17. Zij zullen stof likken als de slang; als kruipende *dieren* van de aarde zullen zij sidderend uit hun burchten komen, naar de HEERE, onze God. Zij zullen angstig zijn en voor U bevreesd zijn. 
18. Wie is een God als U, Die de ongerechtigheid vergeeft, Die voorbijgaat aan de overtreding van het overblijfsel van Zijn eigendom? Hij zal niet voor eeuwig vasthouden aan Zijn toorn, want Hij vindt vreugde in goedertierenheid. 
19. Hij zal Zich weer over ons ontfermen, Hij zal onze ongerechtigheden vertrappen, ja, U zult al hun zonden werpen in de diepten van de zee. 
20. U zult Jakob de trouw bewijzen *en* Abraham de goedertierenheid, die U aan onze vaderen gezworen hebt vanaf de dagen van weleer.
