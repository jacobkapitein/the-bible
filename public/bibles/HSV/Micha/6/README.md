#Micha 6
1. Luister toch naar wat de HEERE zegt: Sta op, roep de bergen ter verantwoording, laat de heuvels uw stem horen. 
2. Luister, bergen, naar de rechtszaak van de HEERE, ook u, vaste fundamenten van de aarde. De HEERE heeft immers een rechtszaak met Zijn volk, Hij voert een rechtszaak tegen Israël. 
3. Mijn volk, wat heb Ik u aangedaan? Waarmee heb Ik u vermoeid? Getuig tegen Mij! 
4. Ik heb u immers uit het land Egypte geleid, u verlost uit het slavenhuis. Ik heb Mozes, Aäron en Mirjam vóór u uit gezonden. 
5. Mijn volk, denk toch aan wat Balak, de koning van Moab, beraamde, en wat Bileam, de zoon van Beor, hem antwoordde, *aan wat er gebeurd is* van Sittim tot Gilgal, opdat u de gerechtigheid van de HEERE kent. 
6. Waarmee zal ik de HEERE tegemoetgaan *en* mij buigen voor de hoge God? Zal ik Hem tegemoetgaan met brandoffers, met eenjarige kalveren? 
7. Zou de HEERE behagen scheppen in duizenden rammen, in tienduizenden oliebeken? Zal ik mijn eerstgeborene geven *voor* mijn overtreding, de vrucht van mijn *moeder*schoot *voor* de zonde van mijn ziel? 
8. Hij heeft u, mens, bekendgemaakt wat goed is en wat de HEERE van u vraagt: niets anders dan recht te doen, goedertierenheid lief te hebben en ootmoedig te wandelen met uw God.
9. De stem van de HEERE roept tot de stad: - Uw Naam ziet uit *naar* wat wezenlijk is - Hoor de roede en Wie hem *voor u* bestemd heeft. 
10. Zijn er *in* het huis van de goddeloze nog schatten *door* goddeloosheid *verkregen* en een krappe efa, wat te verfoeien is? 
11. Zou Ik rein zijn met een goddeloze weegschaal en met een zak valse *weeg*stenen? 
12. Omdat haar rijken er vol geweld zijn, haar inwoners er leugens spreken, hun tong bedrieglijk is in hun mond, 
13. zal Ik *u* ook ziek maken, door u te treffen *en* te verwoesten vanwege uw zonden. 
14. Zelf zult u eten, maar niet verzadigd worden, uw *gevoel van* leegte zal in uw binnenste blijven. U zult *iets* wegleggen, maar *het* niet in veiligheid brengen, en wat u in veiligheid zult brengen, zal Ik overgeven aan het zwaard. 
15. Zelf zult u zaaien, maar niet maaien, zelf zult u olijven treden, maar u niet met olie zalven, en nieuwe wijn *oogsten*, maar geen wijn drinken. 
16. Want men houdt zich aan de verordeningen van Omri en aan alles wat het huis van Achab gedaan heeft. U gaat voort in hun opvattingen, zodat Ik u overgeef aan de verwoesting, en haar inwoners *maak* tot een aanfluiting. Zo zult u de smaad van Mijn volk dragen.
