#Micha 4
1. Het zal echter in het laatste der dagen geschieden dat de berg van het huis van de HEERE vast zal staan als de hoogste berg van de bergen, en dat hij verheven zal worden boven de heuvels, en dat de volken ernaartoe zullen stromen. 
2. Vele heidenvolken zullen op weg gaan en zeggen: Kom, laten wij opgaan naar de berg van de HEERE, naar het huis van de God van Jakob; dan zal Hij ons onderwijzen aangaande Zijn wegen, en zullen wij Zijn paden bewandelen. Want uit Sion zal de wet uitgaan en het woord van de HEERE uit Jeruzalem. 
3. Hij zal oordelen tussen vele volken en machtige heidenvolken vonnissen, tot ver weg. Zij zullen hun zwaarden omsmeden tot ploegscharen en hun speren tot snoeimessen. Geen volk zal tegen een *ander* volk het zwaard opheffen. Oorlog *voeren* zullen zij niet meer leren. 
4. Maar zij zullen zitten, ieder onder zijn wijnstok en onder zijn vijgenboom, niemand zal *ze* schrik aanjagen, want de mond van de HEERE van de legermachten heeft *het* gesproken. 
5. Want alle volken gaan *op weg*, elk in de naam van zijn god, maar wij zullen *op weg* gaan in de Naam van de HEERE, onze God, voor eeuwig en altijd. 
6. Op die dag, spreekt de HEERE, zal Ik verzamelen wie mank gaat, bijeenbrengen wie verdreven is en wie Ik kwaad aangedaan heb. 
7. Ik zal wie mank gaat, stellen tot een overblijfsel en wie verdreven was tot een machtig volk, en de HEERE zal over hen Koning zijn op de berg Sion, van nu aan tot in eeuwigheid. 
8. En u, Schaapstoren, Ofel van de dochter van Sion, naar u zal gaan, ja, *naar u* zal komen de heerschappij van vroeger, het koningschap van de dochter van Jeruzalem. 
9. Nu, waarom slaat u zo'n luid alarm? Is er geen Koning onder u? Is uw Raadsman omgekomen, dat smart u aangegrepen heeft als van een barende *vrouw*? 
10. Krimp ineen en schreeuw het uit, dochter van Sion, als een barende *vrouw*, want nu moet u de stad uit en in het *open* veld wonen. U zult tot in Babel komen. Daar zult u gered worden, daar zal de HEERE u verlossen uit de hand van uw vijanden. 
11. Nu verzamelen zich vele heidenvolken tegen u. Zij zeggen: Laat haar ontheiligd worden, en laten onze ogen Sion aanschouwen. 
12. Zíj echter kennen de gedachten van de HEERE niet. Zij begrijpen Zijn raadsbesluit niet: dat Hij hen bijeengebracht heeft als graanschoven op de dorsvloer. 
13. Sta op en dors, dochter van Sion, want Ik zal uw hoorn van ijzer maken en uw hoeven van brons. U zult vele volken verpletteren en Ik zal hun winstbejag met de ban slaan: *het is* voor de HEERE, hun vermogen is voor de Heere van heel de aarde. 
14. Nu, groepeer u, dochter van de strijdbende! Zij gaan een belegering tegen ons opzetten. Zij zullen met een stok de rechter van Israël op de kaak slaan.
